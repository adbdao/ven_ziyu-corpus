<檔>
<篇>思益梵天所問經尋繹</篇>
<節>思益梵天所問經尋繹</節>

　　　　釋經題及譯者
　　<經>【思益梵天所問經　　姚秦龜茲國三藏鳩摩羅什譯】</經>
　　色界初禪天離欲界之婬欲，寂靜清淨，故曰梵天。此之梵天，與外道所祀之梵
天不同。
　　初禪有三天，曰梵眾天，梵輔天，大梵天。而通常稱為梵天者，係指大梵天王
而言。大梵天王名曰尸棄，深信正法。每逢佛初成道，必最初前來請佛轉法輪。釋
迦世尊初成道時，親證無上菩提清淨、寂靜、光明、無諍，故默然前住，無所宣說
。待大梵天王來請，世尊受請已，往波羅奈鹿野林中仙人住處，為五比丘轉正法輪
。
　　思益是梵天名，或譯為持心，或譯為勝思惟。此經於十二部經中，屬於論議。
借問答辨明實義妙理者。故名思益梵天所問，而實諸聖皆有問答也。
　　經者，梵文為修多羅。譯為綖，或譯為契經。綖有貫穿義，如綖之貫華結鬘。
用喻聖人言教，理以貫文，因果交徹也。契經者，言契理契機。契理能證涅槃，契
機能度生死。於小乘度分段生死，證有餘涅槃。於大乘度分段變易二死，證無餘涅
槃。
　　若總說，十二部經皆屬修多羅，若別說，經中之長行文曰修多羅。約大乘言，
修多羅即方等了義經。約小乘言，修多羅者，四阿含也。
　　姚是姓氏，秦是朝代名，為姚萇所建，故曰姚秦。龜茲國名，漢時西域國名。
即今新疆庫車與沙雅二縣之間地方。
　　三藏即經律論三藏也，通達經律論之法師曰三藏法師。鳩摩羅什譯曰童壽，天
竺人。父鳩摩炎，龜茲國王以妹耆婆妻之，生羅什。羅什年七歲隨母出家。先學小
乘，後通大法。姚秦時來中國，譯經論三百餘卷。此思益梵天所問經，即所譯之一
種也。
</檔>
