<檔>
<篇>十二門論</篇>
<節>十二門論隨解</節>
　　　　<節>觀三時門第十一</節>
　　<經>【復次一切法空。何以故。因與有因法。前時後時一時生不可得故。如說
　　　若法先後共　　是皆不成者　　是法從因生　　云何當有成】</經>
　　三時者，過去未來現在也。然三時者因緣而成。本性皆空，不可執為定有。應
知三時之相，皆因緣假現也。何以知之？若過去定有，則不應待現在未來因緣而現
。如無現在未來因緣，則過去不可得，故知過去空也。
　　若現在定有，不應待過去未來因緣而現。如無過去未來因緣，則現在不可得，
是知現在空。未來亦復如是，若未來定有，不應待過去現在因緣而現。如無過去現
在因緣，則未來不可得，是知未來空。
　　外人不明三時性空，執為實有。今破三時，則明一切法空。以一切法不出三時
，三時既空，是知一切法空。一切法空，故前時後時一時生，皆不可得。
　　外人惑於三時，故妄執前後始終之見。謂因果有三，一、前因後果。二、因果
一時。三、果前因後。以如是故，惑於因緣法假，執因果為實有。
　　前因後果，世所常聞。因果一時，世亦有之。如夫因妻名為夫，妻因夫名為妻
。而夫妻一時俱成，故曰一時。至於果前因後者，外人惑於因緣空義，以致尋經生
執。執如給孤獨長者，始欲造祇園，而所得果報天宮已成。再如難陀，猶未持犯，
而苦樂果報已彰。再如眾生本具佛果，而以修因取之。若論世間，亦有如是事例。
如以種子望種子，則前種子是既有之果，後種子是未來之因等。
　　惑人不識緣起性空，執為實有，致輪迴流轉。今且不問前、後、一時，但問三
時有否？三時尚不可得，況前後一時哉。故圓覺經云，「善男子！一切世界，始終
生滅，前後有無，聚散起止，念念相續，循環往復，種種取捨，皆是輪迴。」
　　今人空法空時空，故一切法畢竟空矣。
　　長行發起，復次一切法空。何以故？因與有因法，前時後時一時生不可得故。
　　因與有因法，法若有因，是果也。故因為因，「有因」為果。因與果前後一時
生，皆不可得也。換句話說，前因後果，或果前因後，或因果一時，皆不可得也。
　　偈云，若法先後共，是皆不成者，是法從因生，云何當有成。
　　意謂若法前因後果，前果後因，或因果一時，皆不成也。以如是故，是知一切
法空。上半偈明前後一時不成，下半偈明，以前後一時不成，故果從因生，無有是
事也。以下長行文自釋。
　　<經>【先因後有因。是事不然。何以故。若先因後從因生者。先因時則無有因
　　　。與誰為因。若先有因後因者。無因時有因已成。何用因為。若因有因
　　　一時。是亦無因。如牛角一時生左右不相因。如是因非是果因。果非是
　　　因果。一時生故。】</經>
　　長行文先破三時因果，以解釋本偈。先因後有因，即謂若先有因而後有果也。
若先有因而後果從因生者，是事不然。何以故？若先有因時，一定尚無有果。若先
已有果，便成先果後因。或為因果一時，自語相違矣。既然先因時，尚無有果，則
此因與誰為因？若有果時，可謂因與果為因。既然無果，則因是誰之因呢？
　　若先「有因」後因者，即是說若先有果而後有因者，然則無因時果已先成。如
果「果」已先成，又何必用因呢？所以亦無有道理。
　　若因「有因」一時。如果說因與果一時，是亦無因。何以故？若因果一時，果
不須於因，因為果已完成，又何必因呢？故曰是亦無因。
　　以下舉例說明。例如牛角，一時左右二角併生，則知左右互不相因。因為一時
併生，互不相藉故。
　　如是因非是果因，果非是因果，一時生故。一時併生，所以因不是果之因，果
亦不是因之果，以互不相藉故。
　　<經>【是故三時因果皆不可得。問曰。汝破因果法。三時中亦不成。若先有破
　　　後有可破。則未有可破。是破破誰。若先有可破而後有破。可破已成。
　　　何用破為。若破可破一時。是亦無因。如牛角一時生左右不相因故。如
　　　是破不因可破。可破不因破。】</經>
　　是故三時因果皆不可得，總結上文也。問曰以下，外人反破。此中外人用意極
巧。論主以因果三時不成破於外人，而外人以其法反破論主之「破」。
　　外人謂，汝破因果法三時中不成，然則汝所用「破」，亦當三時不成。外人將
「破」例因，將「可破」例於「有因」。
　　外人語謂，如果先有破，後有可破，然則未有可破的目標，此「破」破於誰呢
？豈不與「無有果，則因與誰為因」的道理一樣嗎？
　　如果先已有可破，而後有破，可破已成，何用破為？這不是和「先已有果，而
後有因，果已先成，何用因為」的道理一樣嗎？
　　如果破與可破一時，是亦無因，一時則互不相藉故。所以亦如牛角一時生，左
右不相因也。是知汝之破不因可破，可破不因破。此豈不與汝破因果一時的道理一
樣嗎？
　　<經>【答曰。汝破可破中亦有是過。若諸法空則無破無可破。我今說空則成我
　　　所說。若我說破可破定有者。應作是難。我不說破可破定有故。不應作
　　　是難。】</經>
　　答曰以下，論主明宗直破。其實汝破可破中，亦有是過。有何過呢？執有過也
。須知我宗明乎真空，若諸法空，便不執破與可破了。我今說於空也，說空則成我
宗。我并非說破可破定有也，如果我說破與可破定有，應受汝難。我不說破可破定
有，汝不應作是難也。
　　<經>【問曰。眼見先時因如陶師作瓶。亦有後時因。如因弟子有師。如教化弟
　　　子已後時識知是弟子。亦有一時因。如燈與明。若說前時因後時因一時
　　　因不可得。是事不然。】</經>
　　外人執有所得，始終心有所著。於是引事為證，證明因果三時為實有。
　　眼見先因後果，譬如陶師作瓶。陶師作瓶，先有陶師之因，然後製成瓶之果，
亦有後時因，先時果。譬如因弟子有師。師之學業先成，目之為果。弟子學業未就
，目之為因。師果在前，後有弟子來學，故曰前果後因。
　　如教化弟子已後時識知弟子。此說明先果後因的道理。例如因師而識其弟子也
。譬如問曰，此何人弟子？答曰，此某師弟子也。如此先師而後弟子，豈非先果後
因嗎？
　　亦有一時因，如燈與明。燈者寸焰為因，因此寸焰而有滿室之明為果。然燈焰
室明，同時而有，非別前後。此非一時因嗎？
　　所以汝說前時因，後時因，一時因不可得者，是事不然也。是外人結非論主也
。
　　<經>【答曰。如陶師作瓶。是喻不然。何以故。若未有瓶。陶師與誰作因。如
　　　陶師一切前因皆不可得。後時因亦如是不可得。若未有弟子誰為是師。
　　　是故後時因亦不可得。若說一時因如燈明。是亦同疑因。燈明一時生云
　　　何相因。如是因緣空故。當知一切有為法無為法眾生皆空。】</經>
　　答曰以下破斥。汝舉陶師作瓶例，是喻不然。何以故？若無有瓶，陶師云何知
作瓶？故曰若未有瓶，陶師與誰作因？此即說明，必有果，因始與果作因也。須知
此是論主順情縱破，非是論主執有因果先後也。如果陶師一切前因不可得，既無有
果為準，則陶師必是無從作因也。後時因不可得，亦復如是。若無弟子，誰為是師
？因弟子而有師也。是故後時因，亦不可得。
　　若說一時因，亦不可得。猶如燈與明，是亦如前所說之同疑因也。既謂燈明一
時生，一時生者，當不相因藉，云何相因呢？
　　如是因緣空故，當知一切有為法無為法，眾生皆空。以因與有因法，前後一時
生不可得故。
　　此以破喻，而破理論，於理不成，於是總結其非，歸於空宗。
</檔>
