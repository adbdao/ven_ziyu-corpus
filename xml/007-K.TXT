<檔>
<篇>勝天王般若波羅蜜經邯鄲記</篇>
<節>勝天王般若波羅蜜經邯鄲記</節>
　　　　<節>證勸品第九</節>
　　<經>【爾時佛告勝天王言。過去之世阿僧祇阿僧祇劫。不可數不可思量。此時
　　　有佛。名功德寶王如來應供正遍知明行足善逝世間解無上士調御丈夫天
　　　人師佛世尊。國名寶莊嚴。劫名善觀。時世豐樂無諸疾惱。人天往來不
　　　相隔礙。地平如掌無有山陵堆阜荊蕀生諸細草柔軟青紺如孔雀毛。長可
　　　四寸。下足則靡步隨昇。種種名花。須摩那花。薝蔔伽花。及餘軟草
　　　皆悉周遍。不寒不熱四時調和。純青琉璃以成其地。世界眾生心性柔和
　　　。善伏三毒不隨之行。時功德寶王佛。有聲聞眾一萬二千那由他人。菩
　　　薩摩訶薩眾六十二億人。時人壽命三十六億那由他歲無復中夭。有一國
　　　土名無垢莊嚴。其城南北廣一百二十八由旬。東西八十由旬十千園苑以
　　　為嚴飾。十千小國周遍圍繞。轉輪聖王名曰治世。七寶具足王四天下。
　　　已曾供養無量諸佛深種善根。不退阿耨多羅三藐三菩提心。有四園苑。
　　　妙花莊嚴功德悅意。孔雀遊戲四時適樂。城壁厚十六由旬。門堞樓觀悉
　　　用七寶。有四大池皆廣半由旬。七寶為岸閰浮檀金以成階道底布金沙。
　　　池中之水具八功德生寶蓮華。鳧雁鵝鶴鴛鴦猩猩遊戲其中。岸列諸樹白
　　　檀赤檀尸梨沙等。上有鸚鵡舍利。迦鳥翔集遊戲。王之內宮七十千人相
　　　貌端正承事寶女。咸悉發心向阿耨多羅三藐三菩提。王有千子。大力勇
　　　健能摧怨敵。具二十八大丈夫相莊嚴其身。悉已發心向阿耨多羅三藐三
　　　菩提。】</經>
　　佛述往昔功德寶王佛，十號具足。國名寶莊嚴，劫名善觀。時世豐樂，國土莊
嚴。
　　須摩那花，譯悅意花，其色黃白。
　　薝蔔伽花，黃色花，甚香。
　　青琉璃者，一種青色玉石也。
　　善伏三毒不隨之行。善能調伏貪瞋癡三毒，及不隨順善法之行。
　　無復中夭。時人壽命三十六億那由他歲，無有中途夭折者。
　　於功德寶王如來世時，有一國土名無垢莊嚴。有轉輪聖王，名曰治世。
　　七寶具足，王四天下。長阿合經云，於增劫中，人壽增至八萬四千歲時，有金
輪王出，東方忽有金輪寶現，是名金輪王。金輪聖王，王東南西北四部洲。金輪王
具足七寶。一金輪寶，亦名勝自在。其輪千輻，徑一丈四尺，具足轂輞。雕文刻鏤
，眾寶間錯。轉輪聖王，既得此輪，隨王心念，輪則為轉。案行天下，須臾周匝。
　　二白象寶，輪王清旦升殿，有白象寶忽然出現。其身純白，其首雜色。口有六
牙，牙七寶色。力能飛行，若王乘時，一日之中，周遍天下。
　　三紺馬寶，亦名勇疾風。青赤色，聖王清旦升殿，紺馬寶忽然出現。鳴聲遠聞
一由旬內。力能飛行，王若乘之，案行天下，朝去暮回，力不疲極，馬腳觸塵，皆
成金沙。
　　四神珠寶，亦名光藏雲。轉輪聖王，清旦升殿，有神珠寶，忽然出現。夜懸空
中，隨國大小，明照內外，如晝無異。
　　五玉女寶，玉女者，顏貌端正，色相具足。身則冬溫夏涼。於諸毛孔，出旃檀
香。口出青蓮花香。言語柔軟，舉動安詳。食自消化，非同世間女子，有諸不淨。
　　六典財寶，亦名大財，亦名典寶藏臣。輪王欲得七寶時，典藏臣舉身向地，地
出七寶。向水，水出七寶。向山向石，皆得七寶。
　　七主兵，又名典兵臣。輪王欲得四種兵，若千若萬乃至無數，顧視之間，兵即
已辦。四種兵者，象、馬、車、步也。是為七寶具足，王四天下也。
　　八功德水者，一澄淨，二清冷，三甘美，四輕軟，五潤澤，六安和，七除患，
八增益。
　　其餘經文易解，不贅釋。
　　<經>【爾時功德寶王如來。與無量天龍夜叉揵闥婆阿修羅迦樓羅緊那羅摩羅
　　　伽人非人等。前後圍繞入無垢莊嚴大城。治世聖王。即與七寶千子宮人
　　　奉迎世尊。施設種種微妙供養。爾時世尊及諸大眾。受供養已歸還本處
　　　。王與七寶千子內人。出城奉送亦即還宮。時治世王忽自歎曰。人身無
　　　常富貴如夢。諸根不缺正信甚難值佛聞法如優曇華。時彼千子知其父王
　　　戀仰世尊樂聞正法。即為營造牛頭旃檀七寶莊嚴妙臺。其香一兩直閻浮
　　　提。此臺東西廣十由旬。南北十三由旬。四角大柱眾寶莊嚴。一千寶輪
　　　。諸子將送奉獻聖王。時王受已而讚歎曰。善哉諸子。我欲詣佛聽受正
　　　法。爾時千子於此臺中造師子座。安處聖王及諸宮人。其臺四邊懸繒幡
　　　蓋。覆七寶網角垂金鈴。種種諸華。薝蔔伽華。須摩那華。優羅華。
　　　拘勿頭華。分陀利華。伽摩羅華。而散臺上。燒無價香。泥香塗之。末
　　　香以散。爾時千子共捧此臺人各一輪。飛騰虛空猶如鵝王。往詣佛所安
　　　詳不搖。至地徐下即到佛前。頭頂禮足。右遶世尊及諸大眾。凡七匝已
　　　退立一面。爾時聖王及諸宮人。從寶臺下。王脫寶冠各脫革屣。至世尊
　　　前頂禮佛足。右繞世尊及諸大眾。凡七匝已退坐一面。爾時寶莊嚴王佛
　　　。即告之言。聖王。今來聽正法乎。】</經>
　　每一由旬，約四十里。
　　優羅，拘勿頭，分陀利，均蓮花之一種。
　　爾時寶莊嚴王佛，問治世聖王言，聖王！今來欲聽聞正法嗎？
　　<經>【爾時治世聖王。即從座起齊整衣服頭頂禮足而白佛言。世尊。所說正法
　　　何者是乎。爾時世尊讚治世王言。善哉善哉。能為利益無量天人作是深
　　　<問>問。</問>如來應供正遍知。當為大王分別解說。治世聖王即白佛言。世尊。
　　　唯然願聞。爾時佛告治世聖王言。大王。菩薩摩訶薩行般若波羅蜜。通
　　　達一切法名為正法。所謂四念處四正勤四如意足。五根五力七覺分八聖
　　　道分。空無相無願。通達平等名為正法。】</經>
　　治世聖王請問於佛，世尊所說正法，甚麼法是為正法呢？
　　佛讚歎言，善哉善哉！汝為利益天人，問我如是甚深之法。如來應供正遍知，
當為汝解說。如來者明佛之法身德也。應供者明佛之解脫德也。正遍知明佛之般若
德也。此三號明佛之三德，故經中多作別說。
　　爾時佛告治世聖王言，菩薩摩訶薩，行般若波羅蜜，通達一切法，名為正法。
　　云何行般若波羅蜜？菩薩行般若波羅蜜，如實知一切法空寂，一切法清淨，一
切法無相，一切法不可住著，一切法如幻，一切法無有分別，一切法不二不別，一
切法無自性，一切法不生不滅，一切法不來不去，一切法不一不異，一切法不常不
斷，一切法無所有，一切法不可得。菩薩行般若波羅蜜，如是通達一切法，是為正
法。
　　所謂三十七道品，三解脫門等，通達平等，名為正法。
　　云何平等？如是諸法空寂故平等，清淨故平等，無相故平等，無住故平等，如
幻故平等，無分別故平等，不二不別故平等，無自性故平等，不生不滅故平等，不
來不去故平等，不一不異故平等，不常不斷故平等，無所有故平等，不可得故平等
。如是一切法平等，名為正法。
　　簡單來說，實相法即正法也。因為實相者空寂，實相清淨，實相無相，凡所有
相悉皆如幻。實相無住，實相無分別，實相不二，實相無自性，實相不生不滅，實
相不來不去，實相不一不異，實相不常不斷，實相無所有，實相不可得。故實相即
正法也。
　　<經>【治世聖王白佛言。世尊。菩薩摩訶薩。云何行般若波羅蜜。於大乘中恒
　　　得勝進而不退墮。佛告治世聖王言。大王。菩薩摩訶薩行般若波羅蜜。
　　　因正信故而得勝進。何者正信。知一切法不生不滅自性寂靜。常能親近
　　　正行之人。不應作法終不造作。心離散亂聽受正法。不見說者不見我聽
　　　。勤修精進令得神通。身心輕教化眾生。不見我有神通能化眾生受化
　　　。何以故。大王。菩薩摩訶薩行般若波羅蜜。不見我不見眾生二處平等
　　　。則得勝進而不退墮。】</經>
　　治世聖王問功德寶王佛，菩薩摩訶薩，云何行般若波羅蜜，於大乘中恒得勝進
，而不退墮？
　　功德寶王佛言，菩薩摩訶薩，因正信故，而得勝進，不退墮也。
　　接著解釋何為正信。菩薩知一切法不生不滅，自性寂靜，是為正信。常能親近
正行之人。云何為正行之人？若人以無所得為方便，行三十七道品，行三解脫門，
乃至行於六度。此人即是正行也，如是之人，應親近之。
　　不應作法，終不造作。何為不應作法？法本不生不滅，法本自性寂靜，不應起
心動念妄生造作也。無智凡夫，於不生不滅之中，虛妄造作生死業報。於諸法寂滅
相中，妄起造作，以至不得安隱。
　　心離散亂者，心離虛妄造作也。聽聞信受於正法，聽受者，信受奉行也。
　　雖然聽受正法，卻不著我人見。不見有人說法，不見我能聽法。如是分別心息
，我人見泯，則於佛法而生正信。
　　精進修行令得神通，身心輕舉，教化眾生。菩薩勤修精進，則得六神通。身心
輕舉者，菩薩得神通之相也。菩薩處胎經有云：
　　「修六神通。解知法性，強記不忘。意止覺道，分別三明。定意不亂，便
能得知他人心念思惟法觀，以心持身，以身持心。食知止足，睡眠覺寤，意想
如空，於婬怒癡亦不殷勤。計身無我，心法清淨，意識以定。便能舉身。一鼓二鼓
，乃至七鼓。漸漸習定。遊一天下，二天下，乃至三千大千剎土。入地如空，山河
石壁，無所罣礙。」
　　故身心輕舉者，神通相也。菩薩修得神通，乃為教化眾生也。遇剛強難調眾生
，菩薩便以神通力折服之。菩薩雖以神通力教化眾生，卻不著能所相。不見我有神
通能化眾生，亦不見有眾生受我所化。
　　何以故？因為菩薩行般若波羅蜜，不見我，不見眾生。如實知我與眾生。二處
平等。菩薩如是，則得勝進，而不退墮。
　　<經>【大王。菩薩摩訶薩行般若波羅蜜。攝護諸根不令取著。一切資生起無常
　　　想。知法寂靜命如假借。大王。菩薩摩訶薩如是行般若波羅蜜。於大乘
　　　中心不放逸。大王。菩薩摩訶薩行般若波羅蜜。於其夢中尚不忘失菩提
　　　之心。教化眾生令修佛道。一切善根向阿耨多羅三藐三菩提。見佛神
　　　力歡喜讚歎。大王。菩薩摩訶薩。如是行般若波羅蜜。則能速成阿耨多
　　　羅三藐三菩提。是故大王。當勤精進莫生放逸。菩薩摩訶薩。欲求法者
　　　勿著五欲。大王。一切凡夫於欲無厭。得聖智者則能捨棄。人身無常壽
　　　命短促。是故大王。應離世間求出世道。】</經>
　　大王！菩薩摩訶薩，行般若波羅蜜，攝護諸根，不令取著。莫令眼根取著於色
，耳根取著於聲，乃至意根取著於法。云何取著？眼於色妄生憎愛，是為取著。耳
於聲妄生憎愛，是為取著。乃至意於法妄生憎愛，是謂取著。
　　於一切資生之具，衣服，飲食，臥具，湯藥等，應起無常想，莫生貪著想。
　　知法寂靜，命如假借。一切法性空寂，無起無滅，無生無死。眾生虛妄執著，
以假為真，妄執有壽命相。
　　於大乘中心不放逸。大乘者，如實知諸法空相，而於空相復不執著。如大智度
論云，諸法性常空，心亦不著空，如是法能忍，是佛道初相。菩薩於大乘中心不放
逸者，於諸法空相中，六根不取著六塵之如幻假相也。
　　大王！菩薩摩訶薩行般若波羅蜜，於夢中尚不失菩提心，尚不忘教化一切眾生
，令修佛道，何況現實生活中呢？
　　菩薩一切善根，迴向無上佛道。迴向無上佛道者，願度一切眾生也。諸佛之大
神力，即化現十方，普度一切。雖然化現十方，卻不動本際。雖然普度一切，卻無
有一眾生得度者。於無文字法，以文字演說。雖然無量劫來，演說文字言教，卻未
說一字。於畢竟空中，能說無量法。雖說無量法，而皆悉畢竟空。心如淨鏡，能照
一切。雖照一切，心猶清淨。如是寂而常照，照而常寂。無所不知，無所不見。是
知佛之神力，佛之功德，雖十方世界菩薩，以無量劫日夜相續不斷讚歎，不可窮盡
也。
　　大王！菩薩摩訶薩，如是行般若波羅蜜，能速成無上菩提。
　　是故大王！當勤精進，慎勿放逸。莫令五根，入於五欲。大王！一切凡夫，於
五欲樂無有厭足。得聖智之人，於五欲樂則能捨棄。
　　<經>【大王。今者供養如來所得善根。應作如是四種迴向。自在無盡。法無盡
　　　。智無盡。辯才無盡。此四迴向與般若波羅蜜同皆悉無盡。】</經>
　　大王！汝今應以供養如來所得善根，作四種迴向。作四種迴向，即發四種願心
也。
　　一者願自在無盡。菩薩永斷一切煩惱，故得自在無盡。二者法無盡，菩薩發心
，盡未來際擁護正法，曰法無盡。三者智無盡，菩薩如實知第一義諦上求佛道，如
實知四諦下化眾生。是為權實二智無盡也。四者辯才無盡，菩薩得四無礙辯才，知
法無滯，達義無滯，言語無滯，於無言語法，說不斷絕。如是謂之辯才無盡也。亦
可謂，自在無盡，迴向佛解脫德也；法無盡，迴向佛法身德也；智無盡辯才無盡，
迴向佛般若德也；而辯才無盡者，復迴向教化一切眾生也。
　　菩薩以供養如來所得善根，迴向願得如是四種無盡。而此迴向，與般若波羅蜜
，同皆無盡。
　　<經>【大王。菩薩摩訶薩行般若波羅蜜。應淨身口意戒。何以故。為聞思修故
　　　。以方便力教化眾生。以般若力降伏諸魔。願力成就行不違言。】</經>
　　大王！菩薩摩訶薩，行般若波羅蜜，應淨身口意戒。何為身口意戒？身口意戒
者，十種淨戒也。身無殺盜邪婬（出家人戒正婬），口無妄語惡口綺語兩舌，意無
貪瞋癡，是為淨身口意戒。如是十種淨戒，是諸戒根本。
　　慧有三種，謂聞慧思慧修慧。然慧由定發，定由戒生。故淨身口意戒，可成就
聞思修慧。
　　以方便力，教化眾生。菩薩有二道，曰般若道，方便道。菩薩以般若道自利，
以方便道度化眾生。故曰般若菩薩母，方便以為父。
　　以般若力，降伏諸魔。上句言菩薩利他德，今言菩薩自利德。魔有四種，一五
陰魔，二煩惱魔，三死魔，四天魔。大智度論云，菩薩得無生法忍，降伏煩惱魔。
菩薩得法身，降伏五陰魔。菩薩得無生法忍及法身，降伏死魔。菩薩得不動三昧，
降伏天魔。菩薩以般若波羅蜜力，即可降伏四魔也。菩薩願力成就，行不違其所言
也。
　　<經>【爾時治世轉輪聖王。聞佛所說甚深般若波羅蜜。心生歡喜得未曾有。即
　　　取寶冠自解瓔珞供養如來。捨四天下皆以奉佛作如是願。常修梵行學此
　　　甚深般若波羅蜜。以決定心趣向阿耨多羅三藐三菩提。王宮女人聞佛說
　　　法。皆生歡喜發菩提心。脫上分衣及寶纓絡供養如來。治世聖王。即捨
　　　寶臺以奉上佛而求出家。爾時功德莊嚴王佛。讚治世轉輪聖王言。善哉
　　　善哉。大王。今日所行不違昔願。大王。善修布施持戒忍辱精進禪定智
　　　慧。過去諸佛已修此法得成佛道。未來諸佛亦修此法當得成佛。】</經>
　　爾時治世轉輪聖王，聞功德寶王佛所說甚深般若波羅蜜，心生歡喜，即供養於
佛。并捨四天下，皆以奉佛。發願常修梵行，修學甚深般若波羅蜜。以決定心，趣
向無上菩提。
　　王宮女人聞佛說法，皆心生歡喜，皆發無上菩提心。脫上分衣及寶瓔珞供養如
來。上分衣者，即上著衣也。
　　治世聖王，即捨寶台以奉上佛，而求出家。王既捨四天下，復捨寶台，表捨王
位及世間一切。故求佛出家修道也。
　　功德寶王如來即讚善哉曰，大王今日出家，不違昔願。表治世聖王，昔世即曾
發出家之願也。
　　佛并敕曰，大王應善修六波羅蜜。因為過去諸佛，已修此法成佛。未來諸佛，
亦修六波羅蜜當得成佛。
　　<經>【爾時治世聖王白佛言。世尊。菩薩摩訶薩修行布施。為與般若波羅蜜異
　　　不。佛告治世聖王言。大王。夫布施者。若無般若波羅蜜。但名為檀非
　　　波羅蜜。以般若波羅蜜故。乃得名為檀波羅蜜。持戒忍辱精進禪定智慧
　　　亦復如是。何以故。般若波羅蜜性平等故。功德莊嚴故。佛說是法時。
　　　治世聖王得無生法忍。】</經>
　　治世聖王白功德寶王佛曰，菩薩摩訶薩修布施，與般若波羅蜜，有差異不？功
德寶王佛言，布施若無般若波羅蜜，但名布施，不名布施波羅蜜。以般若波羅蜜故
，方名布施波羅蜜也。
　　般若波羅蜜，三輪體空。如果布施無般若智慧，則三輪不空，是取相布施。果
在人天福報，不度三界，故不名波羅蜜。其餘五度，亦復如是。若無般若波羅蜜，
持戒僅名持戒，不名持戒波羅蜜；忍辱僅名忍辱，不名忍辱波羅蜜；精進僅名精進
，不名精進波羅蜜；禪定僅名禪定，不名禪定波羅蜜；智慧僅名世間智慧，不名智
慧波羅蜜。因為若無般若波羅蜜，布施持戒忍辱精進禪定智慧，皆不度世間故。
　　何以故？因為般若波羅蜜，三輪體空，性平等故。般若波羅蜜，不取於相，功
德莊嚴不可思議故。
　　功德寶王佛說是法時，治世聖王即得無生法忍。
　　<經>【佛告勝天王言。菩薩摩訶薩行般若波羅蜜應如彼王。】</經>
　　於是釋迦牟尼佛，告勝天王言，若菩薩摩訶薩行般若波羅蜜，功德無量，應如
彼治世聖王，得無生法忍也。
　　<經>【爾時治世轉輪聖王即然燈佛是。其王千子賢劫千佛是。】</經>
　　釋迦世尊言，彼時治世轉輪聖王者，即然燈佛是。其聖王千子者，即賢劫中千
佛也。
　　<經>【爾時勝天王白佛言。世尊。云何菩薩摩訶薩行般若波羅蜜。修學速成阿
　　　耨多羅三藐三菩提道。佛告勝天王言。大王。菩薩摩訶薩行般若波羅蜜
　　　修習大慈。於諸眾生不起惱心。具足勤行諸波羅蜜。及以四攝四無量心
　　　助菩提法。修學神通了達優波憍舍羅。一切善法無不修滿。如是行者則
　　　能速成阿耨多羅三藐三菩提。】</經>
　　勝天王白世尊言，菩薩摩訶薩行般若波羅蜜，怎樣方能速成無上菩提？
　　佛言，菩薩摩訶薩行般若波羅蜜，修習大慈。菩薩修無緣大慈，以平等心，愛
念一切眾生。於諸眾生，不起惱害之心。
　　具足精勤修行諸波羅蜜。具足修行諸波羅蜜者，雖行諸波羅蜜，而心無所住，
不取我人眾壽相也。
　　及布施、愛語、利行、同事等四攝法。慈悲喜捨等四無量心。三十七助菩提分
法。修學六神通，了達優波憍舍羅。優波憍舍羅亦曰漚和拘舍羅，譯為善巧方便。
　　修一切善法，無不滿足。這樣便能速成阿耨多羅三藐三菩提。
　　<經>【大王。菩提道者。所謂信心。清淨心。離諂曲心。行平等心。施無畏心
　　　。令諸眾生咸悉親附。勤行布施果報不盡。堅持淨戒而無障礙。修行忍
　　　辱離諸瞋惱。勤加精進修行則易。以有禪定不起散亂。具足般若能善通
　　　達。有大悲故終無退轉。有大喜故能悅彼心。修行大捨不起分別。無三
　　　毒故離諸棘刺。不著色聲香味觸故滅諸戲論。無煩惱故遠離怨敵。捨二
　　　乘念其心廣大。具一切智能出眾寶。大王。菩薩摩訶薩行般若波羅蜜。
　　　如是學者速成阿耨多羅三藐三菩提。】</經>
　　大王！何謂菩提道？所謂信心是菩提道，能究竟無上菩提故。既具信心，則心
即清淨，故清淨心是菩提道。心清淨則離諂曲，故離諂曲心是菩提道。心離諂曲，
行必平等，故行平等心是菩提道。行平等則能施眾生無畏，故施無畏心是菩提道。
　　何謂施無畏？眾生所畏者，莫過於死亡。故菩薩若能斷殺，乃至離瞋恚意，是
於一切眾生施無畏者。若具施無畏心，能令一切眾生咸悉親附。
　　菩薩勤行布施，則大富果報不盡。堅持淨戒，便可遠諸怨賊，而無障礙。修行
忍辱，便可興慈悲心，離諸瞋惱。勤行精進，便易得成就。獲得禪定，便不起散亂
。具足般若智慧，便能通達佛道。大悲心故，便能恒憐眾生，不捨度化，終無退轉
。有大喜故，慶悅得樂眾生，能悅可眾生之心。修行大捨，捨諸怨親，以平等心普
度一切眾生，故於眾生不起分別。
　　無貪瞋癡三毒，便不造十惡業，無十惡業，便不落三惡道，故曰離諸棘刺。不
著色聲香味觸，則不取諸相，不取著於相，則滅諸戲論。
　　無煩惱則遠離怨敵，捨二乘念，則不為自求，願度一切眾生，則其心廣大。具
一切智，能出眾寶。一切智者，根本智也。根本智出生後得智，後得智出生大悲心
，大悲心出生一切善法。故曰一切智，能出眾寶。
　　大王！菩薩摩訶薩，行般若波羅蜜，如是學者，速成無上菩提。
　　<經>【爾時勝天王白佛言。世尊。菩薩摩訶薩行般若波羅蜜。現何色貌教化眾
　　　生。佛告勝天王言。菩薩摩訶薩行般若波羅蜜。示現色形無有定相。何
　　　以故。隨諸眾生心之所樂。即見菩薩色貌。如是或現金色。或現銀色。　　　或頗梨色。或琉璃色。或馬瑙色。或車色。或真珠色。青色黃色赤色
　　　白色。或日月色。火色。焰色。帝釋色。梵王色。霜色。雌黃色。朱色
　　　。薝蔔伽色。須摩那色。婆利師迦色。波頭摩色。拘勿頭色。分陀利色
　　　。功德天色。鵝色。孔雀色。珊瑚色。如意珠色。虛空色。天見是天人
　　　見是人。】</經>
　　勝天王白佛，菩薩摩訶薩行般若波羅蜜，現何種色貌教化眾生？佛告勝天王，
菩薩所現，無有一定的色相。隨眾生之所樂見而現色貌。
　　頗梨是一種寶石，相當於此土之水精。有紫白紅碧等色。
　　琉璃是一種青色玉石。
　　據云車（硨磲），亦是一種寶石。有云為海中之大貝。
　　雌黃色。雌黃與雄黃同類，色黃赤。
　　功德天色者，功德天新譯吉祥天。吉祥天女，毘沙門天之妹。本婆羅門神，取
入佛教者。
　　<經>【大王。十方恒河沙世界中。一切眾生色形相貌。菩薩摩訶薩悉現如是。
　　　何以故。菩薩摩訶薩行般若波羅蜜。不捨一眾生故遍能攝取。何以故。
　　　一切眾生心各不同。是故菩薩種種示現。何以故。菩薩摩訶薩。過去世
　　　中有大願力。隨諸眾生心所樂見而受化者。即為示現所欲見身。】</經>
　　大王！十方恒沙世界中，一切眾生色形相貌，菩薩均能應機示現。何以故？因
為菩薩摩訶薩，行般若波羅蜜，不捨棄任何一個眾生。能應一切眾生心，而為示現
，以為攝取眾生也。一切眾生心性樂欲各各不同，故菩薩為作種種示現。
　　何故菩薩如此慈悲？因為菩薩過去世曾發大願，願隨眾生心所樂見，而為之化
現，令眾生見也。
　　<經>【大王。如淨明鏡本無影像。隨諸外色若好若醜。種種悉現。亦不分別我
　　　體明淨能現眾色。菩薩摩訶薩行般若波羅蜜亦復如是。無功用心隨眾生
　　　樂。種種示現悉令悅彼。而不分別我能現身。】</經>
　　世尊舉譬喻明之。譬如淨明鏡，鏡體本無影像，卻能應機而現。隨外色之好壞
，能現種種像。但淨鏡不自分別，謂我體明淨，能現彼像也。
　　菩薩行般若波羅蜜，猶同淨鏡。以無功用心，隨眾生之喜樂，而作種種示現。
卻不分別我人能所，謂我能現身，彼能見像。
　　此所謂大圓鏡智也。大圓鏡智者，分別一切法，無所不知，無所不見。卻不取
著一切法相。來者悉照，去者不留。雖知見一切，卻又不立知見。猶如雁過長空，
影落寒潭。的的分明，卻是空無一物，空無一物卻又的的分明。如是任運騰騰，不
假功用。寂而常照，照而常寂。常寂而照，常照而寂。寂不異照，照不異寂。寂即
是照，照即是寂。
　　<經>【大王。菩薩摩訶薩行般若波羅蜜。於一座中隨諸聽眾。或見菩薩說法。
　　　或見佛說法。或見辟支佛說法。或見聲聞說法。或見帝釋。或見梵王。
　　　或見摩醯首羅。或見圍紐天。或見四天王。或見轉輪聖王。或見沙門。
　　　或見婆羅門。或見剎利。或見毘舍首陀。或見居士。或見長者。或見坐
　　　寶臺中。或見坐蓮華上。或見行在地上。或見飛騰虛空。或見說法。或
　　　入三昧。大王。菩薩摩訶薩行般若波羅蜜為度眾生。無一形相及一威儀
　　　不示現者。】</經>
　　大王！菩薩摩訶薩行般若波羅蜜，於同一法會，一座之中，能令各各所見不同
。菩薩有不思議大威神力，能作種種示現。或有見菩薩說法，或有見佛說法乃
至或有見長者說法。
　　圍紐天又作韋紐天。有云即大自在天之別名，有云即那羅延天。
　　毘舍首陀，天竺四姓之一也。
　　<經>【大王。般若波羅蜜。無形無相。猶如虛空遍一切處。譬如虛空無諸戲論
　　　。般若波羅蜜亦復如是過諸語言。又如虛空世所受用。般若波羅蜜亦復
　　　如是。一切凡聖之所受用。又如虛空無有分別。般若波羅蜜亦復如是無
　　　分別心。譬如虛空容受眾色。般若波羅蜜亦能容受一切佛法。譬如虛空
　　　能現眾色。般若波羅蜜亦復能現一切佛法。譬如空中一切草木眾藥華果
　　　依之增長。般若波羅蜜亦復如是。一切善根依之增長。譬如虛空非常無
　　　常非言語法。般若波羅蜜亦復如是。非常無常悉離言語。】</經>
　　大王！般若波羅蜜，體性空寂，無形無相，猶如虛空一般。佛法所謂虛空，不
同世間所謂虛空。世間取虛空相，故世人實是以虛空為心所也。佛法所謂虛空者，
乃無性義，無相義，無住著義，清淨義，無所有義，不可得義，平等義，橫遍豎窮
義，無邊不斷義，常住義。故猶如虛空，遍一切處。
　　譬如虛空，無諸戲論。戲論者，不實之論也，取著名相之論也。虛空離一切相
，故無戲論。般若波羅蜜亦復如是，超過一切名相。若人不見一切名相，即見般若
波羅蜜。不住名相，即住般若波羅蜜。
　　又如虛空，世所受用。世間萬物，皆依虛空成就生長。故曰世間一切，皆依虛
空而得受用。般若波羅蜜亦復如是，一切凡聖，皆依般若波羅蜜而得受用。因為般
若波羅蜜，出生五乘佛法故。
　　又如虛空，無有分別。菩薩行般若波羅蜜，亦復如是，於一切法不生分別心。
因為菩薩摩訶薩行般若波羅蜜，心無住著不取於相故。
　　又如虛空，能容受眾色。般若波羅蜜，能容受一切佛法，一切佛法皆由般若波
羅蜜出生故。
　　由如虛空，能現眾色。般若波羅蜜，能現一切佛法。前言虛空能容受眾色，今
直言眾色即虛空所現也。換句話說，前言尚有能容所容之意。今直言色即空，空即
色也。是故應知，般若波羅蜜即一切佛法，一切佛法不異般若波羅蜜。
　　譬如空中，一切草木眾藥華果，依之增長。眾藥者，即一切草木也，所謂無草
木而非藥也。不過單說草木，則無對治義。若言藥草，則有對治義。一切草木眾藥
花果，以有虛空故而得增長。若無空間，便不得增長。般若波羅蜜亦復如是，一切
善根，皆依般若波羅蜜而得增長。行般若波羅蜜者，深得法性清淨，不取於相，心
無所住。乃能不起憎愛之心，故一切善根得以增長。
　　譬如虛空，無所有不可得，故非是常，亦非是無常，亦非言語可說之法。這句
話的意思，即是言語道斷，心行處滅是也。般若波羅蜜，不二不別，無有自性，亦
復言語道斷，心行處滅也。
　　<經>【大王。世間沙門婆羅門。若釋若梵。無能思量般若波羅蜜者。大王。般
　　　若波羅蜜無有一法可為譬喻。若善男子善女人。信受般若波羅蜜者。所
　　　獲功德不可思量。若此功德有色形者空界不容。何以故。般若波羅蜜出
　　　生世間及出世間一切善法。若人若天若天人王。若須陀洹向須陀洹果。
　　　乃至阿羅漢向阿羅漢果。辟支佛道。菩薩十地。十波羅蜜。諸佛阿耨多
　　　羅三藐三菩提。一切種智。十力四無畏。十八不共法。皆從般若波羅蜜
　　　生。說是法門時。眾中五萬菩薩摩訶薩得不退轉。一萬五千天子得無生
　　　法忍。一萬二千天人得遠塵離垢得法眼淨。恒河沙數眾生發阿耨多羅三
　　　藐三菩提心。諸天空中作眾伎樂不鼓自鳴。散眾天華供養如來般若波羅
　　　蜜。天龍夜叉乾闥婆阿修羅迦樓羅緊那羅摩羅伽人非人等。散種種花
　　　及諸寶物。供養世尊般若波羅蜜。異口同音一時讚曰。善哉善哉。世尊
　　　。快說般若波羅蜜。】</經>
　　佛呼勝天王曰，世間沙門婆羅門，釋梵諸天，無能思量測度般若波羅蜜者。因
為般若波羅蜜，甚深不可思議故。
　　大王！般若波羅蜜，無有一法可為譬喻。因為般若波羅蜜，不可取，不可說，
不可得故。
　　若善男子善女人，信受般若波羅蜜，所獲功德，不可思量。因為其功德無量，
等同虛空，量周沙界。若此功德有形體者，盡虛空遍法界容納不下。何以故？因為
般若波羅蜜出生世間出世間一切善法故。換句話說，盡虛空遍法界一切善法，皆由
般若波羅蜜生也。
　　若人若天，若天王人王，此是言世間善法。須陀洹向以下，言出世間善法。若
四向四果，若辟支佛道，此是言小聖。菩薩十地以下，是言大果，乃至於佛，皆從
般若波羅蜜出。
　　由此可知般若波羅蜜於佛法的重要性。般若波羅蜜，是佛法的根本，一切佛法
皆由般若波羅蜜而生。是故佛言，若菩薩修學般若波羅蜜一法者，即能通達一切法
也。凡發心修學佛法者，應當修學般若波羅蜜。
　　佛說如是法門時，與會大眾，各各得益。有得不退轉者，有得無生法忍者，有
遠離塵垢得法眼淨者，有發無上菩提心者。
　　諸天伎樂，不鼓自鳴。並散眾天花，供養如來般若波羅蜜。如來般若波羅蜜，
是佛法身也。摩訶般若波羅蜜，不異如來法身。如來法身，即摩訶般若波羅蜜。故
曰供養如來般若波羅蜜。
　　天、龍、夜叉、乾闥婆、阿修羅、迦樓羅、緊那羅、摩羅伽。一切人及非人
等，亦皆散花及諸寶物，供養世尊般若波羅蜜。非人等者何？例如天龍等八部，皆
係非人也。
　　並且異口同音讚歎道，善哉善哉！世尊說是般若波羅蜜，實大快眾心也！
</檔>
