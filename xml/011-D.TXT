<檔>
<篇>勝曼經</篇>
<節>勝鬘師子吼一乘大方便方廣經講記</節>
　　　　<節>十受章第二</節>
　　十受章者，是勝鬘自誓受十種大戒。小乘戒有定數，大乘戒無定數。所以大乘
戒有十重四十八輕，或六重二十八輕。今勝鬘自受，有十大戒。大乘戒無簡眾，凡
解法師語者，皆得受戒。小乘則有簡眾，天龍鬼畜不得受戒。
　　小乘戒盡形壽，大乘戒直至成佛。故勝鬘所受戒，均曰我從今日乃至菩提。
　　凡受戒者，須先受三歸。勝鬘既受歸依已，於是自誓受十種戒。戒是無上菩提
本，勝鬘既蒙佛授記，當證菩提。故自誓受菩薩戒。
　　依瓔珞經，菩薩受戒有三種。一者於諸佛菩薩前受，當得真實上品戒。二者佛
菩薩滅後，於受菩薩戒法師前受，得中品戒。三者佛滅後，復無菩薩法師，自於佛
菩薩像前受，得下品戒。據梵網經，佛像前自受，要見好相。若不見好相，便不得
戒。今勝鬘於佛前受戒，即得上品戒。
　　瓔珞經云，若教一人出家受菩薩戒，勝造八萬四千塔。其受戒者，墮在菩薩之
數，超過三劫生死之苦。
　　又云有戒而犯，勝於無戒不犯。有戒而犯，仍名菩薩。無戒不犯者，名為外道
。
　　<經>【爾時勝鬘聞受記已。恭敬而立受十大受。】</經>
　　勝鬘聞佛授記已，恭敬而立自誓受戒。因為佛在空中，故勝鬘立受戒法。
　　<經>【世尊。我從今日乃至菩提。於所受戒不起犯心。世尊。我從今日乃至菩
　　　提於諸尊長不起慢心。世尊。我從今日乃至菩提。於諸眾生不起恚心。
　　　世尊。我從今日乃至菩提。於他身色及外眾具不起疾心。世尊。我從今
　　　日乃至菩提。於內外法不起慳心。】</經>
　　十受中前五戒是攝律儀戒，除一切惡故。中四戒是攝眾生戒，度一切眾生故。
最後一戒是攝善法戒，攝受正法故。菩薩戒不出此三聚，即攝律儀戒，攝眾生戒，
攝善法戒。今勝鬘受此十大受，即三聚戒圓滿。
　　第一戒於除一切惡中，先總明之。勝鬘為表決定能持於戒，故曰我從今日乃至
菩提，於所受戒不起犯心。先說此戒請佛證明也。
　　小乘戒戒於身口七支，大乘戒戒身口意三業。故曰於所受戒不起犯心。犯心尚
且不起，身口定無有犯也。此一戒者，力貫以下九戒。從今日乃至菩提，是言直至
成佛，不犯於戒。
　　於諸尊長不起慢心。慢如高山，不住法水。存慢之人，不受師教，故法水不住
。於諸慢中，我慢為本，憍慢最惡。若於師長起於慢心，即成憍慢。更何況動於身
口？
　　於諸眾生不起恚心。菩薩既於上不慢，復於下不恚。菩薩度生化他，應以慈悲
心為體，故曰於諸眾生不起恚心。
　　於他身色及外眾具不起嫉心。第二戒是慈、悲二心。這一戒是喜心，下一戒是
捨心。合而言之，則為四無量心。
　　於他色身，彼之正報也。及外眾具，即身外一切資生之具也。見他功德成就，
應起歡喜慶悅之心，不起嫉之心。
　　於內外法不起慳心。此是捨無量心，於己之內外財，盡捨眾生，無有慳惜也。
　　<經>【世尊。我從今日乃至菩提。不自為己受畜財物。凡有所受悉為成熟貧苦
　　　眾生。世尊。我從今日乃至菩提。不自為己行四攝法。為一切眾生故。
　　　以不愛染心無厭足心無罣礙心攝受眾生。】</經>
　　不自為己受畜財物，凡有所受，悉為成熟貧苦眾生。菩薩亦受畜財物，但不為
自己，而為救貧苦眾生故。若菩薩無有財物，云何布施眾生？故菩薩為行布施，所
以修於福報。
　　自此以下四戒，皆為攝眾生戒。此之一戒，是以財攝眾生也。
　　不自為己行四攝法。此戒是以四攝法，攝諸眾生。不自為己，是攝善歸他，非
是攝善歸己也。換句話說，行四攝法，不為自求福報。而是欲令一切眾生，攝心歸
道。
　　四攝法者，一者布施攝。先以布施令彼離苦，然後攝令向道。二者愛語攝。軟
語化他，真實無妄，說正法語。所有言說，無妄語、惡口、綺語、兩舌。三者利行
攝。利行者，凡有所行，皆有利於眾生。令眾生現前得利，後世得利，是為利行；
現前不得利，後世得利，亦為利行；現前得利，後世不得利，不為利行；現前不得
利，後世亦不得利，更不為利行。故化眾生離惡，化眾生集善，是為利行攝。四者
同事攝。於因中曰同行，於果中曰同事。此有二種，於因中則離惡同行，集善同行
。於果則苦中同事，樂中同事。此為四種攝法，以此四法，攝眾生向道。
　　菩薩以無所得為方便，行於四攝。知能攝所攝皆空，故無愛染心。不如眾生，
雖行於四攝，皆出於愛見之心。故曰以不愛染心。
　　無厭足心者，菩薩攝諸眾生，今世後世其願無窮。
　　無罣礙心者，菩薩以平等心行四攝法，等怨親，不計順逆，故心無罣礙。
　　以如此四攝法，攝受一切眾生歸向佛道。
　　<經>【世尊。我從今日乃至菩提。若見孤獨幽繫疾病種種厄難困苦眾生。終不
　　　暫捨。必欲安隱。以義饒益令脫眾苦。然後乃捨。世尊。我從今日乃至
　　　菩提。若見捕養眾惡律儀及諸犯戒終不棄捨。我得力時。於彼彼處見此
　　　眾生。應折伏者而折伏之。應攝受者而攝受之。何以故。以折伏攝受故
　　　令法久住。法久住者。天人充滿惡道減少。能於如來所轉法輪。而得隨
　　　轉。見是利故救攝不捨。】</經>
　　這條戒仍是攝眾生戒。少而無父曰孤，老而無子曰獨。牢獄隔絕曰幽，杻械繩
鎖加身曰繫。輕者曰疾，重者曰病。厄難即困厄也。菩薩遇如是眾生，終不暫捨，
必欲安隱。
　　安隱者，快樂也。大家千萬莫把「隱」字作「穩」會，安隱二字有其深意。大
寶積經及大方廣三戒經均云，云何安隱？謂無分別。尤其三戒經解釋甚詳，經云，
若起分別，則便有常。若已有常，便有對礙。若有對礙，則便有住。若已有住，則
便相續。若已相續，則便有違。若已有違，則重相違。若重相違，則有虛錯。若已
虛錯，則有狂亂。若已狂亂，則有虛誑。若已虛誑，則有憂惱。若已憂惱，則有悔
恨。若有悔恨，則有所害。善不善法，隨所愛著。然實無有定法可著，但以想轉，
為想所縛。
　　菩薩安隱眾生，欲令眾生離惑業苦，得解脫樂。
　　以義饒益。義者合於道理也，亦即以佛法饒益。以佛法饒益，於因不令起惑造
業。於果不令墮諸苦道。如是饒益，則令一切眾生安隱矣。故曰令諸眾生，脫於眾
苦，然後乃捨。
　　若捕養眾惡律儀，及諸犯戒，終不棄捨。
　　捕養眾惡律儀，依涅槃經說有十六。有說十二。十二者，屠、魁膾、養豬、養
雞、捕魚、獵、網鳥、捕蛇、咒龍、獄吏、賊、王家常差捕賊。
　　我得力時。菩薩受於王位時，則有大勢力。菩薩受於佛法，有大道力。如是二
力，均曰得力。
　　於二種眾生，施以折伏攝受二種方便。於難調眾生，則折伏之。於易調眾生，
則攝受之。
　　令法久住。折伏攝受是方便，目的在令正法久住。若正法久住，則天人善道充
滿，諸餘惡道減少。
　　能於如來所轉法輪，而得隨轉。善道充滿，聖賢住世，故於佛正法輪，能隨順
而轉。佛轉法輪是然燈，隨轉法輪，是傳燈續明。如是方能令正法久住。
　　勝鬘言，我見如是大利，所以於諸眾生，救拔攝受不捨也。
　　<經>【世尊。我從今日乃至菩提。攝受正法終不忘失。何以故。忘失法者則忘
　　　大乘。忘大乘者則忘波羅蜜。忘波羅蜜者則不欲大乘。若菩薩不決定大
　　　乘者。則不能得攝受正法欲。隨所樂入。永不堪任越凡夫地。我見如是
　　　無量大過。又見未來攝受正法菩薩摩訶薩無量福利故受此大受。】</經>
　　攝受正法，終不忘失。
　　如果通論，以上九戒，目的均在攝受正法。攝受正法，即攝善法戒。
　　如果簡邪顯正，則四諦十二因緣六度，皆是正法。如果貶小褒大，則攝受正法
，獨顯六度。故經文云，忘失法者，則忘大乘。忘大乘者，則忘波羅蜜。
　　進一步講，佛之正法，獨顯一乘。法華經云，唯有一佛乘，無二亦無三。故攝
受正法，便導出下文的一乘教法。
　　諸法一相，所謂無相。無相者，實相也。故正法者，即實相法。實相無相，故
實相法離我、人、眾生、壽者相。離文字相、言語相、心緣相。離一切相，即一切
法。故凡我人眾壽相、文字相、言語相、心緣相，皆非正法。故華嚴云，正法性遠
離，一切言語道，一切趣非趣，悉皆寂滅相。
　　再者正法即是中道義，因為中道者無偏，不偏故曰正法。若依本經而論，諸如
一乘、無邊聖諦、如來藏、法身、真實義、一諦、一依、自性清淨等，皆為正法之
異名也。
　　云何攝受正法？發菩提心即是攝受正法。三世諸佛，皆從發菩提心而得成就。
若無初發心，三世諸佛不得成就。故發菩提心即是攝受正法。正法即是阿耨多羅三
藐三菩提，故發阿耨多羅三藐三菩提心，即是攝受正法。故知勝鬘言，我從今日乃
至菩提，攝受正法終不忘失，即是於最後一戒發成佛心也。
　　或者有人會問，勝鬘既然已是法身大士，何用更發菩提心？
　　當知此是隨順世間而言也。為隨順世間故，勝鬘始有歸依、受戒、發心之舉。
若論法身大士，何以初受歸戒呢？當知此皆隨順世間之舉。
　　攝受大乘，即是攝受正法。於大乘中，約因為菩薩，約果為佛。故攝受大乘，
即攝受正法。故經中云，忘失法者，即忘失大乘。
　　終不忘失，忘失正法即是無明闇惑。由於無明闇惑，所以忘失正法。
　　忘失法者，則忘大乘。因為無明闇惑一起，便昧於實相，不契中道，不得究竟
於佛道。故曰忘失正法者，則忘失大乘。
　　忘大乘者，則忘波羅蜜。大乘是因，佛地是果。失其因，則不得由十地行，至
究竟其果。故曰則忘波羅蜜。
　　忘失波羅蜜，則不欲大乘。欲者欲求也，精進也。如果忘失究竟彼岸，忘失於
佛，則不求大乘，不精進於大乘。
　　若菩薩不決定大乘者……不決定大乘，即不欲大乘，不攝大乘，不發菩提心也
。則不能得攝受正法欲隨所樂入。
　　正法欲是欲求大乘，精進於大乘。大智度論云，精進有三名，欲、精進、不放
逸。如人行進，初發足曰欲，行進中曰精進，不為他事所留，曰不放逸。故正法欲
，即是精進於正法。
　　隨順樂欲而入大乘。如果不能攝受正法欲，便不能隨所樂欲而入大乘。如是則
永不堪能超越凡夫地。
我見如是無量大過，又見未來攝受正法菩薩摩訶薩無量福利，故受此大受。
　　若不能攝受正法，則墮偏邪，不能成就無上佛道，故有無量大過。
　　未來菩薩摩訶薩，以攝受正法故，能成就阿耨多羅三藐三菩提，故曰無量福利
。
　　菩薩摩訶薩，譯為大菩薩，行菩提道的眾生，名為菩薩。故菩薩的意思，便是
具有大道心的眾生。大道心的眾生，便是上求佛道，下化眾生的人。上求佛道在於
智，下化眾生在於悲。故悲智雙運者，名為菩薩。智導悲，普度十方而心無所住。
悲導智，心無所住而普度十方。如是名為攝受正法。
　　摩訶薩譯為大。行菩薩行者名菩薩，菩薩行有六種，即六波羅蜜是。見法性者
名菩薩摩訶薩。地上菩薩破無明見法性。故菩薩摩訶薩，指地上菩薩言。
　　以如是故，乃受此大受。可見攝受正法，總賅以上九戒。十受中第一不起犯心
者，是啟後九戒。第十攝受正法，是成前九戒。
　　<經>【法主世尊現為我證。唯佛世尊現前證知。而諸眾生善根微薄。或起疑網
　　　以十大受極難度故。彼或長夜非義饒益不得安樂。為安彼故。今於佛前
　　　說誠實誓。我受此十大受如說行者。以此誓故於大眾中當雨天花出天妙
　　　音。說是語時於虛空中。雨眾天花出妙聲言。如是如是如汝所說。真實
　　　無異。彼見妙花及聞音聲一切眾會疑惑悉除。喜踊無量而發願言。恒與
　　　勝鬘常共俱會同其所行。世尊悉記一切大眾如其所願。】</經>
　　佛為一切法主，故曰法主世尊。現為我證，請佛證明。唯佛現前證明，乃能除
眾生之疑也。
　　而諸眾生善根微薄，或起疑網。並非所有眾生，皆生疑惑。而是善根微薄眾生
，或者生疑。疑心如網，困阻眾生，不得出離，故曰疑網。
　　因為十大受極難度故。極難度者，極難究竟也。恐眾生疑勝鬘於十大受，有言
無行，有始無終。為卻眾疑，故請世尊作證。
　　彼或長夜非義饒益，不得安樂。或恐善根微薄眾生，懷疑不信，乃至誹謗。以
致於輪迴中，長夜暗冥，不得道理之饒益。甚至以誹謗故，墮落苦道，不得安樂。
　　為安樂彼等故，今於佛前說誠實誓。以下便是勝鬘說誓請瑞，乃感天雨妙華，
並出微妙音：「如是如是，如汝所說，真實無異。」
　　爾時會中大眾見華聞聲者，悉除疑惑。發願與勝鬘常共俱會，同其所行。於是
世尊悉記，一切大眾，如其所願。
</檔>
