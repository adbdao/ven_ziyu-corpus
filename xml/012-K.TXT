<檔>
<篇>善導大師與淨土法門</篇>
<節>善導大師與淨土法門</節>
　　　　<節>十一、簡介觀念阿彌陀佛相海三昧功德法門</節>
　　善導大師之觀念阿彌陀佛相海三昧功德法門，係依經而立。依觀經明觀佛三昧
法，依般舟經明念佛三昧法，依經明入道場念佛三昧法，依經明道場內懺悔發願法
。
　　依觀經明觀佛三昧法略謂，觀阿彌陀佛相好光明身金色，常住意向西。
　　行者欲坐，須結跏趺坐。左足安右髀上與外齊，右足安左髀上與外齊。右手安
左掌中，二大指相觸。端身正坐，合口閉目，似開不開，似合不合。觀佛之法，皆
依觀經。
　　如果行人得見淨土中事，若見但自知，不得向人說。若說即大有罪，橫招惡病
短命之報。
　　又行者欲生淨土，唯須持戒念佛誦彌陀經。日別十五遍，二年得一萬。日別三
十遍，一年得一萬。日別念一萬遍佛，亦須依時禮讚淨土莊嚴事。大須精進，或得
三萬六萬十萬者，皆是上品上生人。
　　依般舟三昧經明念佛三昧法。般舟三昧經請問品，明七日七夜入道場念佛三昧
法。出般舟三昧經。
　　行品云，佛告跋陀和，菩薩欲疾得是定者，常立大信。如法行之，則可得也。
勿有疑想如毛髮許，是定意法名為菩薩超眾行：
　　「立一念　信是法　隨所聞　念其方
　　　宜一念　斷諸想　立定信　勿狐疑
　　　精進行　勿懈怠　勿起想　有與無
　　　勿念進　勿念退　勿念前　勿念後
　　　勿念左　勿念右　勿念無　勿念有
　　　勿念遠　勿念近　勿念痛　勿念痒
　　　勿念飢　勿念渴　勿念寒　勿念熱
　　　勿念苦　勿念樂　勿念生　勿念老
　　　勿念病　勿念死　勿念命　勿念壽
　　　勿念貧　勿念富　勿念貴　勿念賤
　　　勿念色　勿念欲　勿念小　勿念大
　　　勿念長　勿念短　勿念好　勿念醜
　　　勿念惡　勿念善　勿念瞋　勿念喜
　　　勿念坐　勿念起　勿念行　勿念止
　　　勿念經　勿念法　勿念是　勿念非
　　　勿念捨　勿念取　勿念想　勿念識
　　　勿念斷　勿念著　勿念空　勿念實
　　　勿念輕　勿念重　勿念難　勿念易
　　　勿念深　勿念淺　勿念廣　勿念狹
　　　勿念父　勿念母　勿念妻　勿念子
　　　勿念親　勿念　勿念憎　勿念愛
　　　勿念得　勿念失　勿念成　勿念敗
　　　勿念清　勿念濁　斷諸念　一期念
　　　意勿亂　常精進　勿歲計　勿日倦
　　　立一念　勿中忽　除睡眠　精其意
　　　常獨處　勿聚會　避惡人　近善友
　　　親明師　視如佛　執其志　常柔弱
　　　觀平等　於一切　避鄉里　遠親族
　　　棄愛欲　履清淨　行無為　斷諸欲
　　　捨亂意　習定行　學文慧　必如禪
　　　除三穢　去六入　絕婬色　離眾愛
　　　勿貪財　多畜積　食知足　勿貪味
　　　眾生命　慎勿食　衣如法　勿綺飾
　　　勿調戲　勿憍慢　勿自大　勿貢高
　　　若說經　當如法　了身本　由如幻
　　　勿受陰　勿入界　陰如賊　四如蛇
　　　為無常　為恍忽　無常主　了本無
　　　因緣會　因緣散　悉了是　知本無
　　　加慈哀　於一切　施貧窮　濟不還
　　　是為定　菩薩行　至要慧　超眾行」
　　此一段經文，世尊於般舟三昧經中，為跋跎和菩薩所說。即般舟三昧也。般舟
三昧，能如法修者，十方諸佛悉在前立。般舟三昧以念佛為主，善導大師甚為重視
。
　　於經中佛告跋陀和，持是行法，便得三昧。現在諸佛，悉在前立。其有比丘比
丘尼優婆塞優婆夷，如法修行。持戒完具，獨一處止。念西方阿彌陀佛今現在彼。
隨所聞當念，去此十萬億佛剎，其國名須摩提。須摩提者，即西方極樂世界也。
　　一心念之，一日一夜，若七日七夜，過七日已後見之。是四眾不持天眼徹視，
不持天耳徹聽，不持神足，到其佛剎。四眾於此間國土，念阿彌陀佛，專念故得見
之。即問持何法得生此國。阿彌陀佛報言，欲來生者，當念我名，莫有休息，即得
來生。
　　以上明念佛三昧之法，以下明啟建三昧道場。所謂三昧道場，即善導大師之佛
七規範也。
　　欲入三昧道場時，一依佛教方法。先須料理道場，安置尊像，香湯掃灑。若無
佛堂，有淨房亦得。掃灑如法。取一佛像西壁安置。行者等從月一日至八日，或從
八日至十五日，或從十五日至二十三日，或從二十三日至三十日。
　　行者等自量家業輕重，於此時中入淨行道。若一日乃至七日，盡須淨衣，鞋靺
亦須新淨。七日之中皆須一食長齋，軟餅麤飯，隨時醬菜，儉素節量。於道場中，
晝夜束心相續，專心念阿彌陀佛。心與聲相續，唯坐唯立。七日之間不得睡眠，亦
不須依時禮佛誦經。數珠亦不須捉。但知合掌念佛，念念作見佛想。
　　佛言。想念阿彌陀佛真金色身，光明徹照端正無比，在心眼前，正念佛時，若
立即立念一萬二萬，若坐即坐念一萬二萬。
　　於道場內不得交頭竊語。晝夜或三時六時，表白諸佛一切賢聖天曹地府一切業
道，發露懺悔一生已來身口意業所造眾罪。懺悔竟，還依法念佛。
　　所見境界，不得輒說。善者自知，惡者懺悔。酒肉五辛誓發願，手不捉口不喫
。若違此語，即願身口俱著惡瘡。或願誦阿彌陀經滿十萬遍，日別念佛一萬遍。誦
經日別十五遍，或誦二十遍、三十遍。任力多少，誓生淨土，願佛攝受。
　　善導大師對於臨命終時，亦有明確的開示。善導云：
　　「又行者等若病不病欲命終時，一依上念佛三昧法，正當身心，迴面向西。心
亦專注，觀想阿彌陀佛，心口相應聲聲莫絕，決定作往生想，華臺聖眾來迎接想。
病人若見前境，即向看病人說。既聞說已，即依說錄記，又病人若不能語者，看病
人必須數數問病人見何境界。若說罪相，傍人即為念佛，助同懺悔。必令罪滅。若
得罪滅，華臺聖眾應念現前。」
　　又行者眷屬六親，若來看病。勿令有食酒肉五辛人靠近。若向病人邊，病人即
失正念。鬼神交亂，病人狂死，墮三惡道。
　　依經明五種增上緣。善導大師，依無量壽經，十六觀經，阿彌陀經，般舟三昧
經，十往生經，淨土三昧經等，明五種增上緣。一滅罪增上緣，二護念得長命增上
緣，三見佛增上緣，四攝生增上緣，五證生增上緣。
　　言滅罪增上緣者，即如觀經下品上生人。一生具造十惡重罪，其人得病欲死，
遇善知識教稱彌陀佛一聲，即除滅五十億劫生死重罪，即是現生滅罪增上緣。
　　又如下品中生人，一生具造佛法中罪，破齋破戒，食用佛法僧物，不生慚愧。
其人得病欲死，地獄眾火一時俱至，遇善知識為說彌陀佛身相功德國土莊嚴。罪人
聞已，即除八十億劫生死之罪，地獄即滅。亦是現生滅罪增上緣。
　　又如下品下生人，一生具造五逆極重之罪，經歷地獄受苦無窮。罪人得病欲死
。遇善知識教稱彌陀佛名十聲，於聲聲中除滅八十億劫生死重罪。此亦是現生滅罪
增上緣。
　　又若有人，依觀經等畫造淨土莊嚴變。日夜觀想寶地者，現生念念除滅八十億
劫生死之罪。
　　淨土莊嚴變者，畫造淨土莊嚴變相圖也。
　　又依經畫變。觀想寶樹寶池寶樓莊嚴者，現生除滅無量億阿僧祇劫生死之罪。
　　又依華座莊嚴觀日夜觀想者。現生念念除滅五十億劫生死之罪。
　　又依經觀想像觀，真身觀，觀音勢至等觀。現生於念念中除滅無量億劫生死之
罪。
　　如上所引經證，皆是現生滅罪增上緣。以下復引經證，護念增上緣。
　　如觀經第十二觀中說云，若有人，一切時處，日夜至心觀想彌陀淨土二報莊嚴
，若見不見，無量壽佛化作無數化佛，觀音大勢至亦作無數化身，常來至此行人之
所，亦是現生護念增上緣。
　　又如觀經下文，若有人，至心常念阿彌陀佛及二菩薩。觀音勢至常與行人作勝
友知識，隨逐影護。此亦是現生護念增上緣。
　　又如第九真身觀說云，彌陀佛金色身毫相光明遍照十方眾生。身毛孔光，亦遍
照眾生。圓光亦遍照眾生。八萬四千相好等光亦遍照眾生。又如前身相等光，一一
遍照十方世界。但有專念阿彌陀佛眾生，彼佛心光常照是人。攝護不捨。此即現生
護念增上緣。
　　又如十往生經說，佛告山海慧菩薩及以阿難，若有人，專念西方阿彌陀佛，願
往生者，我從今已去，常使二十五菩薩影護行者，不令惡鬼惡神惱亂行者，日夜常
得安隱，此亦是現生護念增上緣。
　　又如彌陀經說，若有男子女人，七日七夜及盡一生，一心專念阿彌陀佛願往生
者，此人常得六方恒河沙等佛共來護念，故名護念經。護念經意者，亦不令諸惡鬼
神得便，亦無橫病橫死橫有厄難，一切災障自然消散。除不至心。此亦是現生護念
增上緣。
　　又如般舟三昧經行品中說云，佛告跋陀和，若有人，七日七夜在道場內，捨諸
緣事除去睡臥，一心專念阿彌陀佛真金色身。或一日三日七日，或二七日，五六七
七日，或至百日，或盡一生。至心觀佛，及口稱心念者，佛即攝受。既蒙攝受，定
知罪滅得生淨土。佛言。若人專行此念彌陀佛三昧者，常得一切諸天及四天大王，
龍神八部，隨逐影護，愛樂相見。永無諸惡鬼神災障厄難橫加惱亂。此亦是現生護
念增上緣。
　　又白諸行者，但欲今生日夜相續專念彌陀佛，專誦彌陀經，稱揚禮讚淨土聖眾
莊嚴願生者，日別誦經十五遍，二十三十遍已上者，或誦四十五十百遍已上者，願
滿十萬遍。又稱揚禮讚彌陀淨土依正二報莊嚴。又除入三昧道場，日別念彌陀佛一
萬，畢命相續者。即蒙彌陀加念，得除罪障，又蒙佛與聖眾常來護念。既蒙護念，
即得延年轉壽長命安樂。此亦是現生護念增上緣。
　　以下復引經證，見佛三昧增上緣。
　　即如觀經說云，摩竭提國王夫人名韋提希，每在宮內願常見佛。遙向耆崛山
悲泣敬禮，佛遙知念，即於耆山沒王宮出現。夫人已舉頭即見世尊，身紫金色，坐
寶蓮華。目連阿難立侍左右，釋梵臨空散華供養。夫人見佛，舉身投地號泣，向佛
求哀懺悔。唯願如來教我觀於業處。又如此經證，非直夫人心至見佛，亦與未來凡
夫起教，但使有心願見者，一依夫人至心憶佛，定見無疑。此即是彌陀佛三念願力
外加故得令見佛。言三力者。即如般舟三昧經說云，一者以大誓願力加念故得見佛
。二者以三昧定力加念故得見佛。三者以本功德力加念故得見佛。故名見佛三昧增
上緣。
　　問曰。夫人福力強勝，蒙佛加念故見佛。末法眾生罪愆深重，何由得與夫人同
例？答曰。佛是三達聖人，六通無障，觀機備教，不擇淺深。但使歸誠，何疑不見
。即如觀經下說云，佛讚韋提，快問此事，阿難受持廣為多眾宣說佛語。如來今者
教韋提希及未來世一切眾生，觀於西方極樂世界，以佛願力故，見彼國土。如執明
鏡自見面像。又以此經證，亦是彌陀佛三力外加故得見佛。故名見佛淨土三昧增上
緣。
　　見佛三昧增上緣，略引至此。讀者若欲詳覽，請閱觀念阿彌陀佛相海三昧功德
法門。
　　以下介紹攝生增上緣。攝生增上緣者，言以阿彌陀佛願力攝受，便得往生也。
簡非眾生自力，得往生者。
　　如無量壽經四十八願中說，佛言，若我成佛，十方眾生願生我國，稱我名字，
下至十聲，乘我願力，若不生者，不取正覺。此即是願往生行人，命欲終時，願力
攝得往生。故名攝生增上緣。
　　又此經上卷云，若有眾生，得生西方無量壽佛國者，皆乘彌陀佛大願等業力，
為增上緣。即為證也，亦是攝生增上緣。
　　又此經下卷初云，佛說，一切眾生根性不同，有上中下，隨其根性，佛皆勸專
念無量壽佛名。其人命欲終時，佛與聖眾自來迎接，盡得往生。此亦是攝生增上緣
。
　　又如觀經第十一觀及下九品，皆是佛自說，修定散二善行人命終時，一一盡是
彌陀世尊自與聖眾華臺授手迎接往生。此亦是攝生增上緣。
　　又如四紙彌陀經中說，佛言。若有男子女人，或一日七日，一心專念彌陀佛名
。其人命欲終時，阿彌陀佛與諸聖眾自來迎接。即得往生西方極樂世界。釋迦佛言
，我見是利，故說此言。即為證也。此亦是攝生增上緣。
　　又如四十八願中說云，設我得佛，十方眾生發菩提心，修諸功德，至心發願欲
生我國，臨命終時，我不與大眾現其前者，不取正覺。此亦是攝生增上緣。
　　又如下願云。設我得佛，十方眾生聞我名號，計念我國，至心迴向願生我國，
不果遂者，不取正覺。此亦是攝生增上緣。
　　最後言證生增上緣。證生增上緣者，釋迦牟尼世尊，保證往生也。
　　如觀經云，佛告韋提希，汝今知不，阿彌陀佛去此不遠，汝當繫念諦觀彼國，
淨業成者，我今為汝廣說眾譬，亦令未來世一切凡夫，得生西方極樂國土。
　　由此經文證明，佛攝未來世一切凡夫，得往生西方極樂國土。淨土法門，非為
一切菩薩賢聖所設也。當然菩薩賢聖求生淨土，亦屬無妨。然佛秉濟世大悲，為度
末法時期罪苦眾生，特設此淨土法門也。此為釋迦牟尼佛，親作保證，故名證生增
上緣。
　　又如觀經九品云，一一品中所告眾生者，皆是若佛在世若佛滅後五濁凡夫，遇
善知識，勸令生信，持戒念佛誦經禮讚，決定往生。以佛願力盡得往生。此亦是證
生增上緣。
　　又如彌陀經云，六方各有恒河沙等諸佛，皆舒舌遍覆三千世界說誠實言，若佛
在世若佛滅後一切造罪凡夫，但迴心念阿彌陀佛，願生淨土，上盡百年，下至七日
一日十聲三聲一聲等，命欲終時，佛與聖眾自來迎接，即得往生。如上六方等佛舒
舌，定為凡夫作證。罪滅得生。此亦是證生增上緣。
　　以上五種增上緣義，文廣不及備引。僅略述梗概如是。
　　善導大師，於觀念阿彌陀佛相海三昧功德法門中述及，有不信是淨土法門者，
所得之罪報，引經說明於下。
　　問曰。釋迦出現，為度五濁凡夫，即以慈悲，開示十惡之因，報果三塗之苦。
又以平等智慧，悟入人天，迴生彌陀佛國。諸經頓教文義歷然，今乃有人，公然不
信共相誹毀者。未知此人現生及死後得何罪報？具引佛經與其作證，令生改悔，信
佛大乘，迴生淨土，即為利益也。
　　善導大師回答說：
　　「今直引佛經以為明證。即如十往生經云，佛告山海慧菩薩，汝今為度一切眾
生，應當受持是經。佛又告山海慧，是經名為觀阿彌陀佛色身正念解脫三昧經。亦
名度諸有流生死八難有緣眾生經，如是受持。眾生未有念佛三昧緣者，是經能與作
開大三昧門。是經能與眾生閉地獄門。是經能與眾生除害人惡鬼殄滅。四向悉皆安
隱。佛告山海慧。如我所說，其義如是。
　　山海慧白佛言，未來眾生多有誹謗，如是之人於後云何？佛言。於後閻浮提或
有比丘比丘尼若男若女，見有讀誦是經，或相瞋恚心懷誹謗，緣是謗正法故，是人
現身得諸惡重病，身根不具。或得聾病盲病失陰病鬼魅邪狂風冷熱痔水腫失心。如
是等諸惡重病，世世在身。如是受苦，坐臥不安。大小便利，亦皆不通。求生求死
，不得。謗是經故受苦如是。或時死後，墮於地獄，八萬劫中受大苦惱。百千萬世
未曾聞水食之名。謗是經故得罪如是。或時得出，生在人中，作牛馬豬羊，為人所
殺，受大苦惱，為謗是經故。後得人身，常生下賤，百千萬世不得自在，百千萬世
不見三寶名字，為謗是經故受苦如是。是故無智人中，莫說是經。正觀正念，如是
之人，然後與說。彼此不敬是經，墮於地獄。彼此敬重，得正解脫。往生阿彌陀佛
國。」
　　若有人信受佛語依教奉行，則得大利益。如或<問>問曰：</問>
　　「若佛滅後一切善惡凡夫，發菩提心願生彌陀佛國者，日夜計心，畢此一生，
稱觀禮讚香華供養阿彌陀佛及觀音聖眾淨土莊嚴。念念觀想，三昧或成未成者，現
生得何功德，具引佛經以為明證，欲令修學行人歡喜愛樂信受奉行。」
　　善導大師讚歎曰：「快問斯義。即是閉絕六道生死之因行，永開常樂淨土之要
門也。非直彌陀稱願，亦乃諸佛普皆同慶。今依經具答者，即如般舟三昧經說，佛
告拔陀和菩薩，於是念佛三昧中，有四事供養，飲食衣服臥具湯藥，助其歡喜。過
去諸佛持是念阿彌陀佛三昧，四事助歡喜，皆得成佛。現在十方諸佛，亦持是念佛
三昧，四事助歡喜，皆得作佛。未來諸佛亦持是念佛三昧，四事助歡喜，皆得作佛
。」
　　佛告跋陀和，是念阿彌陀佛三昧，四事助歡喜，我於是三昧中，說其少喻比校
念佛功德。譬如人壽百歲，亦生即能行走至老，過於疾風。有人能計其道里以不？
跋陀和言，無能計者。佛言。我故語汝及諸菩薩等，若善男子女人取是人行處著滿
中珍寶，以用布施，所得功德不如有人聞是念阿彌陀佛三昧，四事供養助歡喜功德
。過上布施者，千萬億倍，亦非比校。
　　佛言。乃往久遠不可計阿僧祇劫有佛，號曰私訶提。國名跋陀和，有轉輪王，
名曰斯笒。往至佛所。佛知王意，即為說是念佛三昧四事助歡喜，王聞歡喜，即持
種種珍寶以散佛上。王自願言，持是功德，令十方人天皆得安穩。佛言。其王終後
，還自生其家作太子也，名梵摩達。時有比丘，名曰珍寶，常為四部弟子說是念佛
三昧。時王聞之，四事助歡喜。即以寶物散比丘上，又持衣服以供養之。王與千人
於比丘所出家，求學是念佛三昧，常與千人共承事其師。經八千歲，日夜無懈。唯
得一度聞是念佛三昧，即入高明智。卻後更見六萬八千諸佛，於一一佛所。皆聞是
念佛三昧，得成佛果。佛言。若人百里千里四千里。欲聞是念佛三昧，必往求之，
何況近而不求學者。」
　　睹斯經文，乃知三世諸佛皆由持此念佛三昧，而成無上覺，眾生何可不信而失
大利？如今方信，念佛三昧乃三昧王也。
　　「問曰，準依佛教，精勤苦行，日夜六時禮念行道，觀想轉誦，齋戒一心，厭
患生死，畏三塗苦，畢此一形，誓生淨土彌陀佛國者。又恐殘殃不盡，現與十惡相
應，覺有斯障者，云何除滅？具引佛經，示其方法。
　　答曰，依佛經答者，即如觀佛三昧海經說，佛為父王及諸大眾說，過去有佛，
名曰空王，像法住世時有四比丘。破戒犯重，時空王佛於夜空中，出聲告四比丘言
，汝之所犯名不可救，欲滅罪者，可入我塔中，觀我形像，至心懺悔，可滅此罪。
時四比丘萬事俱捨，一心奉教，入塔於佛像前自撲懺悔。如大山崩，婉轉於地，號
哭向佛，日夜相續，至死為期。捨命已後，得生空王佛國。」
　　經云此四比丘，現均已成佛。東方成佛者，名阿鞞。南方成佛者，名曰寶相
。西方成佛者，名阿彌陀。北方成佛者，名微妙聲。
　 善導大師與淨土法門終
</檔>
