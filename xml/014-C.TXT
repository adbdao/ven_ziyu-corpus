<檔>
<篇>大方等大集經賢護分通義</篇>
<節>大方等大集經賢護分通義</節>
　　　　<節>思惟品第一</節>
　　<經>【如是我聞。一時佛在王舍城迦蘭陀竹園精舍。與大比丘眾五百人俱。皆
　　　是阿羅漢。諸漏已盡無復煩惱。咸得自在。心善解脫慧善解脫。調伏一
　　　切猶如大龍。所作已辦眾行具備。棄捨重擔不受後生。行於平等獲真己
　　　利。安住正教得到彼岸。唯除長老阿難一人。爾時復有五百諸比丘。於
　　　晨朝時。各從住處詣世尊所。恭敬合掌頂禮佛足退坐一面。】</經>
　　自如是我聞，至與大比丘眾五百人俱。係證信序。以六種成就，證明此經係佛
所說。如是係信成就，我聞係聞成就，一時係時成就，佛係主成就，王舍城迦蘭陀
竹園精舍係處成就，與大比丘眾五百人俱係眾成就。
　　王舍城係摩竭陀國都城。其國原都上茅城，後遷都來此。佛世時，頻婆娑羅王
都王舍城。
　　迦蘭陀竹園，地處王舍城及上茅城之間。原為迦蘭陀長者所有。長者有大財富
，於園中建精舍，請佛居住說法。稱竹園精舍，亦稱竹林精舍。
　　亦有謂園屬迦蘭陀長者所有，精舍係頻婆娑羅王，建立奉佛者。
　　大比丘眾，即比丘僧也。比丘梵語，譯除飢饉。謂眾生福薄，報多飢饉。比丘
淨戒梵行，乞食為眾生種福，除眾生飢饉之報，故名除飢饉。
　　有謂比丘者，多義不翻。因比丘一名含三義，一、破惡，比丘破身口七支惡，
乃至除見思惑，故名破惡。二、怖魔，比丘修道，自不為魔侵，且能轉化他人，空
魔之眷屬，魔生恐怖，故名怖魔。三、乞士，比丘托缽乞食，清淨自活，為眾生種
福，故名乞士。
　　大比丘之大字，有大多勝三義。所謂大，言此等比丘，人天所敬，於聲聞人中
最尊。所謂多，言此等比丘，博通內外經典，廣學多聞。所謂勝，言此等比丘，知
見殊勝，勝過九十六種外道。
　　眾者即是僧眾。如是等僧眾，共有五百人在一起。俱即是在一起的意思。以上
這一段文，例見每一部經，稱為證信序。
　　皆是阿羅漢下，是讚其德。阿羅漢位在小乘四果，稱為無學。謂其生死已盡，
無法可學也。又云無生、應供、殺賊。其見思惑已盡，不復三界受生，故曰無生。
謂彼應受人天供養，為世福田，故曰應供。謂彼能殺煩惱賊，破見思惑，故名殺賊
。這五百人，皆是阿羅漢。
　　漏者漏失之意。約因講為煩惱業，約果講為生死。漏有三種，欲漏有漏無明漏
。是等阿羅漢，諸漏已盡，無復煩惱。以無煩惱故，咸得自在。
　　心善解脫，慧善解脫。依成實，謂以智慧斷除無明惑業之縛，得慧解脫。心離
於貪愛之縛，得心解脫。
　　調伏一切煩惱，護持佛法，猶如大龍。
　　所作已辦，眾行具備，阿羅漢具有四智，一、我生已盡，謂阿羅漢自知見思惑
盡，更不來三界受生。二、梵行已立，謂阿羅漢修戒定慧，自知清淨梵行已立。三
、所作已辦，阿羅漢本求出三界，盡生死，今既生死已盡，梵行已立，故曰所作已
辦。四、不受後有，阿羅漢自知我生已盡，梵行已立，所作已辦，更不受三界有也
。
　　依毗婆沙，所作已辦是證滅智。依勝鬘寶窟，謂是修道智。
　　既然我生已盡，梵行已立，故曰眾行具備。
　　棄捨重擔，不受後生。棄捨煩惱生死之重擔，不更受後生也。
　　行於平等，獲真己利。於一切眾生不起貪瞋癡，其心行平等無礙。已獲真無漏
解脫，功成自度，故曰獲真己利。
　　安住正教，得到彼岸。安住於佛之正教，無有退轉。得到彼岸者，得了分段生
死也。
　　唯除長老阿難一人。爾時阿難尚未證四果，佛滅度後，方成阿羅漢。故曰唯除
長老阿難一人。
　　爾時復有五百諸比丘……
　　以上列者，皆阿羅漢，或證初果人。今復有五百比丘，皆未證果位，凡夫之人
，故行別列。
　　於晨朝時，各從本住處，至迦蘭陀竹園精舍，聆佛說法。
　　退坐一面應避六法，一、不太遠，二、不太近，三、不在上風，四、不在高處
，五、不擋眼前，六、不在後。
　　<經>【爾時尊者舍利弗。尊者大目連。在舍衛城夏安居已。亦與五百諸比丘俱
　　　。次第遊行城邑聚落至王舍城。入迦蘭陀竹園精舍詣世尊所。到已恭敬
　　　頂禮佛足退坐一面。】</經>
　　舍利弗目犍連是佛弟子。舍利弗智慧第一，大目連神通第一。
　　佛制比丘，夏三月安居。為防三事，一、無事遊行，妨廢道業。二、夏日蟲多
，及多生草，行路損傷物命，違慈實深。三、既有以上二過，故招世謗。為止譏嫌
，故結夏安居。
　　坐夏三月，精進修行。舍利弗，大目連，在舍衛城夏安居已，亦與五百比丘，
入迦蘭陀竹園。
　　<經>【爾時世尊。以神通力放大威光。令彼諸國城邑聚落。一切諸有諸比丘眾
　　　。咸各來詣王舍大城。入迦蘭陀竹園精舍至世尊所。恭敬合掌頂禮佛足
　　　退坐一面。】</經>
　　世尊放光，召諸比丘，來至迦蘭陀竹園。
　　<經>【爾時迦蘭陀竹園精舍。有百千數諸比丘等。承佛威光皆已雲集至世尊所
　　　。恭敬合掌頂禮佛足退坐一面。爾時復有彼摩訶波闍波提比丘尼。亦承
　　　世尊威神力故。亦與二萬比丘尼俱悉皆大集。入迦蘭陀竹園精舍詣世尊
　　　所。恭敬合掌頂禮佛足退坐一面。】</經>
　　諸比丘比丘尼，悉皆大集於世尊所。
　　摩訶波闍波提，譯曰大愛道，是佛姨母。佛度大愛道出家，始有比丘尼。
　　<經>【爾時王舍大城有優婆塞。名曰賢護。為眾上首。亦與五百優婆塞俱。受
　　　持五戒具足威儀。是大菩薩。久已住於阿耨多羅三藐三菩提行。本願力
　　　故。常隨世尊樂聞正法。恒懃精進。為滿一切助道法故。於朝旦時。承
　　　佛威神從本住處。入迦蘭陀竹園精舍至世尊所。恭敬合掌頂禮佛足退坐
　　　一面。】</經>
　　優婆塞譯曰清淨士，謂雖在家修道，能持五戒清淨。又譯為近事男，謂持戒清
淨，堪能親近承事於三寶也。
　　賢護菩薩，義如前釋。具足五戒，具足威儀，是大菩薩。久住阿耨多羅三藐三
菩提行者，謂於無上道不退轉也。
　　當知賢護菩薩，係王舍城之優婆塞。為眾上首，為五百優婆塞之首也。
　　以本願力故，常隨世尊，勤聞正法。恒勤精進，為滿一切助道法故。助道之法
，廣說無量，略說有三十七品。即四念處，四正勤，四如意足，五根，五力，七菩
提分，八聖道分。助道法滿足，則證無上菩提。
　　賢護菩薩與五百優婆塞，感佛光故，皆於朝旦，詣世尊所。故曰承佛威神，入
迦蘭陀竹園精舍。
　　<經>【爾時毗耶離大城有一離車子。名曰寶生。為眾上首。亦與二萬八千諸離
　　　車俱。於晨朝時。承佛神力。皆自彼城發來入此迦蘭陀園至如來所。恭
　　　敬合掌頂禮佛足退坐一面。】</經>
　　毗耶離城，譯為廣嚴城。離車譯曰薄皮，係毗耶離剎帝利種族之名。離車子者
，即其族類之謂也。
　　<經>【爾時瞻婆城有一長者子。名曰星藏。為眾上首。亦與二萬八千長者子俱
　　　。於晨朝時。承佛神力。自瞻婆城發來入此迦蘭陀園。至世尊所。恭敬
　　　合掌頂禮佛足退坐一面。】</經>
　　瞻婆城係中印度，瞻婆國之都城。彼城有一長者子，名曰星藏。亦與二萬八千
長者子，來入迦蘭陀竹園。
　　<經>【爾時復有一摩那婆。隋言淨持亦云少年亦云仁童子等名那羅達多。為眾
　　　上首。亦與二萬八千人俱。於晨朝時。自本住處發來入此迦蘭陀園詣世
　　　尊所。恭敬合掌頂禮佛足退坐一面。】</經>
　　摩那婆，譯為少年學道人，經文中自有解釋。亦與二萬八千人，來詣世尊所。
　　<經>【爾時舍衛國復有長者。名大善商主。并彼給孤獨長者。為眾上首。亦與
　　　二萬八千人俱。自彼舍衛國詣王舍城入迦蘭陀園至世尊所。恭敬合掌頂
　　　禮佛足退坐一面。】</經>
　　舍衛國復有長者，名大善商主，及給孤獨長者而為上首，亦與二萬八千人，來
詣佛所。
　　<經>【爾時王舍大城復有長者。名曰水天。為最上首。亦與二萬八千人俱。從
　　　本住處發來入此迦蘭陀園詣世尊所。恭敬合掌頂禮佛足退坐一面。】</經>
　　王舍城復有長者水天，亦與二萬八千人，來詣佛所。
　　<經>【爾時摩伽陀國主韋提希子阿闍世王。亦與百千諸眷屬俱。於晨朝時。亦
　　　來入此迦蘭陀園。詣世尊所。頂禮佛足退坐一面。】</經>
　　阿闍世王，是頻婆娑羅王與韋提希之子。阿闍世受提婆達多之蠱惑，殺父害母
以謀國政。後向佛至誠懺悔，皈依於佛。事見觀無量壽佛經。
　　阿闍世王，與百千眷屬亦詣佛所。
　　<經>【爾時復有四大天王。及天帝釋乃至欲界一切天眾。各與無量百千億那由
　　　他眷屬天眾俱。亦於晨朝。悉來入迦蘭陀園至如來所。頂禮佛足退坐一
　　　面。】</經>
　　諸天龍神，亦來集會。長阿含經略謂，一日一月繞一須彌山，照一四天下。山
腰是四王天所居，山頂是三十三天所居。三十三天天主，即帝釋天。四王忉利均地
居天，其上空復有夜摩天，兜率天，化樂天，他化自在天。此為一世界，為初禪所
覆。如此一千世界，即一千日月，一千須彌山，一千四天下，一千四王天，一千三
十三天，乃至一千他化自在天，一千初禪天，為二禪天所覆，名小千世界。
　　一千小千世界，為一中千世界，為第三禪所覆。中有百萬日月，乃至百萬初禪
，一千二禪，為三禪天所覆。
　　一千中千世界，為大千世界。中有百億日月，乃至百億初禪，百萬二禪，一千
三禪，為四禪天所覆。
　　四大天王者，東方持國天王，南方增長天王，西方廣目天王，北方多聞天王。
　　四大天王及天帝釋，乃至欲界一切天眾，皆來集會。那由他譯曰億，有曰十萬
，有曰百萬，有曰千萬，說法不一。
　　<經>【爾時復有娑婆世界主大梵天王。亦與無量百千億那由他眷屬天眾俱。於
　　　晨朝時。悉入迦蘭陀園至如來所。頂禮佛足退坐一面。】</經>
　　大梵天王，為娑婆世主，與其眷屬亦來集會。
　　<經>【爾時復有大自在天王。亦與無量百千淨居諸天眾俱。於晨朝時。悉入迦
　　　蘭陀園。頂禮佛足退坐一面。】</經>
　　大自在天，即魔醯首羅天。淨居天者，即五淨居天，為四禪攝。無煩天，無熱
天，善見天，善現天，色究竟天。
　　<經>【爾時復有四阿脩羅王。各與無量百千眷屬阿脩羅眾俱。亦於晨朝。入迦
　　　蘭陀園詣如來所。頂禮佛足退坐一面。】</經>
　　阿修羅譯為無酒，阿修羅釀酒不成故。又譯無端正，以其種類男醜女美故。又
譯非天，其果報雖勝，似如天福，而無天德，故曰非天。
　　阿修羅有四生，一、卵生，鬼趣所攝。二、胎生，人趣所攝。三、濕生，畜生
趣攝。四、化生，天趣所攝。（見楞嚴經）故曰四阿修羅王。法華經出阿修羅王名
，不知是否此經所說四阿修羅王。法華四阿修羅王者，婆稚阿修羅王，佉羅騫馱阿
修羅王，毗摩質多羅阿修羅王，羅阿修羅王。
　　<經>【爾時復有難陀龍王及跋難陀龍王。各與無量百千眷屬諸龍眾俱。亦於晨
　　　朝。入迦蘭陀園詣如來所。頂禮佛足退坐一面。爾時復有裟伽羅龍王阿
　　　那婆達多龍王。及摩那斯龍王伊跋羅龍王等。各與無量百千眷屬諸龍眾
　　　俱。亦於晨朝。入迦蘭陀園詣如來所。頂禮佛足退坐一面。】</經>
　　諸龍亦來集會。
　　<經>【爾時此三千大千世界。一切諸比丘比丘尼優婆塞優婆夷。及以一切天龍
　　　夜叉乾闥婆阿脩羅迦樓羅緊那羅摩羅伽。乃至人非人。及諸王等信如
　　　來者。為聽法故。一切皆集迦蘭陀園詣如來所。頂禮佛足各坐一面。】</經>
　　比丘比丘尼，優婆塞優婆夷，是四眾弟子。及以一切天龍夜叉乾闥婆阿修羅迦
樓羅緊那羅摩羅伽，是總說八部鬼神。
　　夜叉，華言勇健，亦名暴惡。有三種，一者地行夜叉，二者空行夜叉，三者天
行夜叉。
　　乾闥婆，譯曰香陰，不噉酒肉，唯以香資陰。資陰者，即資身也。是天帝釋之
樂神。居須彌山南，金剛窟中。
　　迦樓羅，即金翅鳥神。
　　緊那羅，似人而頭上有角。亦天帝釋之樂神。
　　摩羅伽，即大蟒神。羅什大師謂是地龍。
　　人非人，例如四眾弟子，諸王及信如來者為人，天龍八部皆為非人。
　　如是大眾，為聽法故，大集於迦蘭陀竹園，頂禮佛足，各坐一面。
　　<經>【爾時迦蘭陀園。其地弘廣如此。三千大千世界所有地方大眾充滿無空缺
　　　處。若杖頭許而不遍者。如是上至有頂下逮梵宮。所有一切大威德神通
　　　諸天大眾。乃至一切諸龍夜叉乾闥婆阿修羅迦樓羅緊那羅摩羅伽人非
　　　人等皆來集會。】</經>
　　迦蘭陀竹園，以佛神力故，其地弘廣，容納三千大千世界諸來大眾。
　　上至有頂，色界最上一天，即色究竟天，名有頂之天。因為其天，居有形世界
之頂故。又非想非非想天，位於三界之頂，亦名有頂之天。
　　下逮梵宮，梵天之宮殿也。色界初禪以上，即為梵世。一切大威德神通諸天大
眾，及餘鬼神，人非人等，皆來集會。
　　自此以下，為發起序。
　　<經>【爾時賢護菩薩摩訶薩即從座起偏袒右肩右膝著地。合掌向佛白佛言。世
　　　尊。我於今者欲得諮問如來應供等正覺。心中所疑。不審世尊。見垂聽
　　　不。爾時世尊復告賢護菩薩言。賢護。如來世尊隨汝所疑。恣汝所<問>問。</問>
　　　為汝宣釋令汝歡喜。】</經>
　　爾時賢護菩薩摩訶薩，即從座起，具儀請法。
　　如來、應供、等正覺，係佛十號中之前三號。如來表法身德，應供表解脫德，
等正覺表般若德。
　　世尊垂慈，聽許所<問>問。</問>至此師資緣合，經法乃起。
　　<經>【時彼賢護菩薩。既蒙聽許復白佛言。也尊。菩薩摩訶薩。具足成就何等
　　　三昧。而能得彼大功德聚。云何得入多聞大海獲智慧藏。問無疑惑故。
　　　云何復得無意戒聚不失成就於阿耨多羅三藐三菩提。無退減故。復云何
　　　得不生愚癡。邪見空處故。云何當得宿命智。遍知去來故。云何當得不
　　　離奉見諸佛世尊。聽聞正法乃至夢中故。云何當得殊特端正上妙色身。
　　　具足威儀眾生樂見故。云何當得常生大姓之家尊貴之位。見者恭敬故。
　　　云何復得父母兄弟宗親眷屬及以知識左右圍遶。恒無別離故。云何當得
　　　廣達博通所為殊異。亦終無缺減於阿耨多羅三藐三菩提心故。云何當得
　　　正念正行。節度不移心知足故。云何當得常生慚愧。遠離恥辱故。云何
　　　當得正智謙恭。降伏我慢故。云何當得策懃精進遠離懈怠故。云何當得
　　　大慈大悲大喜大捨。平等與樂故。云何當得聞說甚深真空無相無願法時
　　　。一切無有驚怖退沒故。云何當得不樂懶惰。攝受正法故。云何當得智
　　　慧通達。明了一切無與等者故。云何當得於一切佛剎。隨意得生故。云
　　　何當得不為一切外道所摧壞故。云何當得如海。能受納眾問疑釋難無減
　　　無盡故。云何當得如月滿。白淨法具足故。云何當得如日初出。破諸闇
　　　冥故。云何當得如燈炬。光明照了故。云何當得如虛空性。無有罣礙故
　　　。云何當得無所住著。心如虛空故。云何當得如金剛。穿徹通達一切法　　　故。云何當得如須彌山。不可動搖故。云何當得如門。一切正住故。
　　　云何當得如貓狗獸等。心業成就故。云何當得無為。一切諸法中故。云
　　　何當得如飛鳥。隨意而去故。云何當得摧折憍慢。如旃陀羅子故。云何
　　　當得住阿蘭若。如諸獸獼猴等不樂城邑聚落。一切出家在家不相參亂故
　　　。云何當得統領大眾。教詔導示故。云何當得不樂生一切眾生中。不動
　　　於一切眾生故。云何當得不為一切外道。降伏天魔惑亂故。云何當得大
　　　辯才。於一切法決了知故。云何當得於一切佛法。不隨他行故。云何當
　　　得大堅固信。無可毀壞故。云何當得大慈力信。不可動故。云何當得深
　　　入信。無所行故。云何當得潤澤信。於一切法中多歡喜故。云何當得最
　　　勝信。供養承事一切諸佛無厭足故。云何當得種種入信。種諸善根故。
　　　云何當得真妙信。增長無虛偽行故。云何當得淨喜信。除滅一切嫉妒故
　　　。云何當得清淨信。得一切種智光明故。云何當得喜樂行信。除滅諸蓋
　　　障惡故。云何當得智喜信。攝受諸佛境界故。云何當得莊嚴行信勝一切
　　　世間瓔珞莊嚴。佛國清淨成就故。云何當得清淨戒行。永滅一切聲聞辟
　　　支佛心故。云何當得莊嚴大誓。一切所作皆究竟故。】</經>
　　時賢護菩薩既蒙佛聽許後，請問於佛，成就何等三昧，而能得大功德聚？接著
便提出一連串的問題，請問於佛。茲擇要解釋，文顯易明者，不多作贅釋。
　　云何得入多聞大海，獲智慧藏，問無疑惑故。
　　謂得大智慧，若有人懷疑發問時，能為解答，除其疑惑也。
　　云何復得無意戒聚不失，成就於阿耨多羅三藐三菩提，無退減故。
　　戒者防心離過，故曰復得無意，心無過非，令戒聚不失也。如是直至成就於無
上菩提，而無有退減。
　　云何得不生愚癡，邪見空處（應為虛字）故。
　　不生愚癡，空諸邪見也。
　　云何當得宿命智，易解不贅。
　　云何當得不離奉見諸佛世尊，聽聞正法，乃至夢中故。
　　見佛約有四種，一、現前見佛，二、定中見佛，、三、夢中見佛，四、持念阿
彌陀佛名號，命終必生佛前，故有命終後見佛。
　　云何當得上妙色身以下，易解不贅。
　　云何當得廣達博通，所為殊異，亦終無缺減於阿耨多羅三藐三菩提心故。
　　廣達博通於內外經典，所行所為不同凡愚。然亦不退曲於無上菩提心。
　　云何當得正念正行，節度不移，心知足故。
　　正念正行者，心行無邪也。知節有度，不為外境所移。因為心少欲知足故。
　　云何當得常生慚愧，遠離恥辱故。
　　有罪過而不自羞曰無慚，不羞於人曰無愧。無慚無愧之人，自取恥辱。若能常
生慚愧之心，自然遠離恥辱。
　　云何當得正智謙恭以下，易解不贅。
　　云何當得大慈大悲大喜大捨，平等與樂故。
　　慈悲喜捨，是四無量心。此四者，皆緣於眾生，平等度化也。慈者與眾生樂，
悲者拔眾生苦，喜者慶悅得樂眾生，捨者以平等心，捨乎怨親，於一切眾生平等齊
益。
　　云何當得聞說真空無相無願法時，一切無有驚怖退沒故。
　　空無相無願謂三三昧。一切法緣生幻有，其性實空，得其義者入空三昧。空則
無相，入無相三昧。於空於無相不應有願求，入無願三昧。於三三昧深信不疑，則
無驚怖退沒。
　　云何當得不樂懶惰，攝受正法故。
　　正法者，實相法也，般若也，一法界也。
　　云何當得智慧通達，明了一切無與等者故。
　　一切無與等者，即阿耨多羅三藐三菩提。得智慧通達，明了無上菩提也。
　　云何當得於一切佛剎隨意得生以下，易解不贅。
　　云何當得如海，能受納眾問疑，釋難無減無盡故。
　　當得智慧如海，於一切眾生問疑時，釋難解結，無減無盡。
　　云何當得如月滿，白淨法具足故。
　　此是以譬例法。白淨法即善法也。
　　云何當得如日出以下，易解不贅。
　　云何當得無所住著，心如虛空故。
　　無所住著者，即六識出於六根門頭，於六塵中來去自如也。
　　云何當得如金剛以下，易解不贅。
　　云何當得如門，一切正住故。
　　門者，表內道外道之限也。能令一切正法得住。
　　云何當得如貓狗獸等，心業成就故。
　　貓狗之獸類，乃屬家畜，其性馴順。譬喻修道之人，心業調伏，其性柔順也。
　　云何當得無為，一切諸法中故。
　　無為者無有住著，無住著則契中道。一切諸法中者，契於中道也。
　　云何當得如飛鳥，易解不贅。
　　云何當得摧折憍慢，如旃陀羅子故。
　　旃陀羅子，譯為屠狗人。於當時社會中，地位下賤。行時必持竿搖鈴，不敢觸
及路人。如果誤觸路人，必受訶罵。故曰摧折憍慢，如旃陀羅子。
　　云何當得住阿蘭若，如諸獸獼猴等，不樂城邑聚落。一切出家在家，不相參亂
故。
　　阿蘭若譯閑靜處，遠離憒鬧城邑村落，獨處山林。故曰如諸獸獼猴等，不樂城
邑聚落。
　　云何當得統領大眾，教詔導示故。
　　住持寺廟，統領僧眾，曰統領大眾。
　　云何當得不樂生一切眾生中，不動於一切眾生故。
　　此言唯樂無上佛道，不為一切眾生道所動轉也。
　　云何當得大辯才，於一切法決了知故。
　　辯才有四，曰法無礙辯，義無礙辯，辭無礙辯，樂說無礙辯。今總說為大辯才
。於一切法決了於胸，速疾應機，出言達義，曰大辯才。
　　云何當得於一切佛法，不隨他行故。
　　不隨他行者，不隨邪行也。
　　云何當得大堅固信，無可毀壞故。
　　信心堅固，不可破壞。
　　云何當得大慈力信，不可動故。
　　慈力信者，愛念眾生，不可動也。
　　云何當得深入信，無所行故。
　　深入信者，深入佛智也。佛行離無明愛取，不為後世作因緣，故雖行而無所行
。
　　云何當得潤澤信，於一切法中多歡喜故。
　　潤澤眾生，於一切法多歡喜隨順。不起瞋恚違逆之心也。
　　云何當得最勝信，易解不贅。
　　云何當得種種入信，種諸善根故。
　　於六塵入六根時，起信順心，不起貪瞋癡。以無三毒故，能種諸善根。
　　云何當得真妙信，增長無虛偽行故。
　　真實微妙之信，即信佛法僧也。三寶清淨，離五住順惱，離惑業苦，故無虛偽
行。
　　云何當得淨喜信，除滅一切嫉妒故。
　　淨喜信者，其心清淨，見眾生得樂，起歡喜心，除滅一切嫉妒也。
　　云何當得清淨信，得一切種智光明故。
　　佛之總相智，曰一切智，別相智曰一切種智。無分別智曰一切智，差別智曰一
切種智。根本智曰一切智，後得智曰一切種智。如是等智，由自性清淨心中出，故
曰當得清淨信，得一切種智光明。
　　云何當得喜樂行信，除滅諸蓋障惡故。
　　喜樂行者，無諸惡因，不受惡果。故曰除滅諸蓋障惡，除滅諸蓋障惡，則無惡
因惡果。蓋障惡者，總說為五欲五蓋十不善。
　　云何當得智喜信，攝受諸佛境界故。
　　諸佛境界者，一真法界也。
　　云何當得莊嚴行信，勝一切世間瓔珞莊嚴。佛國清淨成故。
　　菩薩有四瓔珞莊嚴，一者戒瓔珞莊嚴，二者三昧瓔珞莊嚴，三者智慧瓔珞莊嚴
，四者陀羅尼瓔珞莊嚴。此四種瓔珞莊嚴，勝過一切世間瓔珞莊嚴。因為此四種莊
嚴，能莊嚴清淨佛土。
　　云何當得清淨戒行，永滅一切聲聞辟支佛心故。
　　菩薩持清淨戒，不墮二乘地。菩薩若墮二乘地，便名破戒。
　　云何當得莊嚴大誓，一切所作皆究竟故。
　　菩薩大誓者，攝受正法。由攝受正法，更出三大誓。即誓斷一切惡，誓修一切
善，誓度一切眾生。如此大誓，能令一切所作究竟。
　　<經>【云何當得為一切眾生中上首。欲行諸善法故。云何當得無有疲倦。為欲
　　　教授一切菩薩所學諸波羅蜜故。云何當得不退轉。多求一切佛法故。云
　　　何當得不可壞。不為一切外道邪師所破故。云何當得深信一切諸佛。不
　　　捨此念常見諸佛故。云何當得如父想。紹隆一切佛法故。云何當得佛力
　　　加持於一切佛法光明中生故。云何當得無障礙。一切佛法悉現在前故。
　　　云何當得如幻人。於一切法無思念故。云何當得如化者。觀一切法無生
　　　滅故。云何當得如夢。觀察三世無來去故。云何當得如鏡像。一切世界
　　　斯現身中故。云何當得如響聲。一切法無作無為因緣生故。云何當得如
　　　形影。於一切生法自無心取捨故。云何當得空無所有。遠離一切諸佛想
　　　故。云何當得無相。觀一切法無有二故。云何當得法界邊際。菩提心無
　　　限量故。云何當得不起著。一切世界性無分別故。云何當得無礙行。遍
　　　遊一切諸佛剎中故。云何當得諸陀羅尼。聞一知萬善達一切文字分別說
　　　故。云何當得如諸法師。善知一切佛法故。云何當得一切諸佛所護念。
　　　一切佛威力加持故。云何當得雄猛不怯弱出聲。如大牛王及大師子王步
　　　故。云何當得無畏。令一切世間歡喜故。云何當得無疑惑。於一切佛平
　　　等無二故。云何當得通達如如。滅除疑惑不著諸法故。云何當得證深法
　　　界。善能解釋所問義故。云何當得師利益他。具足大慈故。云何當得滅
　　　除懶惰。恒樂說法故。云何當得如法住。不捨一切眾生故。云何當得不
　　　諂曲。性淳直故。云何當得如眼目。為一切世間燈明故。云何當得不可
　　　輕蔑。勝出一切三界故。云何當得無諍論。如教說行故。云何當得無艱
　　　難。行無住著故。云何當得知於實際。不分別諸法故。云何當得說一切
　　　語言智。令諸眾生住於大乘故。云何當得至無畏處。遠離恐怖永無一切
　　　毛等事故。云何當得知佛方便說。善達一切修多羅等故。云何當得不
　　　空生世間。恒入一切眾中獲利故。云何當得為一切智首。於一切世間應
　　　受供養大名聞故。云何當得無邊讚歎功德。為一切眾生福田故。云何當
　　　得大歡喜踴躍無量。常在諸如來師子座下故。云何當得勝上辯才。能問
　　　一切佛法故。云何當得意不怯弱辯才。於一切大眾中無怖畏故。】</經>
　　云何當得為一切眾生中上首，欲行諸善法故。
　　此讚佛也，佛為一切九道眾生中上首。菩提是無上善法。此中語意，請問於佛
，云何當得作佛也。
　　云何當得無有疲倦，為欲教授一切菩薩所學諸波羅蜜故。
　　佛教菩薩行諸波羅蜜，無有疲倦。
　　云何當得不退轉，多求一切佛法故。
　　不退轉有三，一位不退，二行不退，三念不退。八地以上菩薩，入無功用道，
永無三退，故名不退轉。
　　云何當得不可壞，不為一切外道邪師所破故。
　　佛有大智慧，不為一切外道邪師所破。
　　云何當得深信一切諸佛，不捨此念常見諸佛故。
　　念佛必定見佛，故曰不捨此念，常見諸佛。
　　云何當得如父想，紹隆一切佛法故。
　　菩薩以佛為大慈悲父，續佛慧命，紹隆佛法。
　　云何當得佛力加持以下，易解不贅。
　　云何當得如幻人，於一切法無思念故。
　　幻化之人，無生無滅，於一切法無思求憶念。此用譬喻，道人於法無心，於心
無法也。
　　云何當得如化者，觀一切法無生滅故。
　　能幻化者，觀其所幻化諸法，知其無生無滅也。
　　云何當得如夢，觀察三世無來去故。
　　此喻夢中數十年事，只是枕上片刻耳。
　　云何當得如鏡中像，一切世界斯現身中故。
　　鏡中像者，影來則現，影去則滅。現而不有，滅而不無。身中者心也，一切世
界，唯心所現也。
　　云何當得如響，一切法無作無為因緣生故。
　　響者山呼響，登山一呼，迴音歷歷，似有人而實無人。皆因緣假合而有，而無
實性。故曰一切法無作無為，因緣生故。
　　云何當得如形影，於一切生法自無心取捨故。
　　影隨形有，法本無生。無生則無此法，故無心取捨。若有心取捨，便成虛妄。
　　云何當得空無所有，遠離一切諸佛想故。
　　諸佛如來，非色非非色，非聲非非聲，乃至非香味觸法，非非香味觸法。諸佛
法身，無所有不可得，不可以色取，不可以聲香味觸法取，故曰遠離一切諸佛想也
。
　　云何當得無相，觀一切法無有二故。
　　一切法空無所有，故一切法無相。一切法無相，故無二無分別。
　　云何當得法界邊際，菩提心無限量故。
　　法界即心，心即法界。心與法界，不二不別。故曰應觀法界性，一切唯心造。
今菩提心無有限量，故法界亦無有邊際。
　　云何當得不起著，一切世界，性無分別故。
　　一切世界，其性本空，空故無有分別。無分別法，則無彼此能所。故於一切法
，不應起執著心。
　　云何當得無礙行，遍遊一切諸佛剎中故。
　　此言身通也。
　　云何當得諸陀羅尼，聞一知萬，善達一切文字分別說故。
　　陀羅尼譯為總持，謂持善不失，持惡不生。又譯為遮、持，謂遮空有二邊之過
，持乎中道之善。有四陀羅尼，法陀羅尼，義陀羅尼，咒陀羅尼，忍陀羅尼。得陀
羅尼者，能於一知一切，於一切知一。故曰聞一知萬，善達一切文字分別說。
　　云何當得如諸法師以下，易解不贅。
　　云何當得雄猛不怯弱出聲，如大牛王及大師子王步故。
　　大牛王者，即法華經所說之大白牛也。此大白牛喻一佛乘，能度一切眾。師子
為獸中之王，師子一吼，百獸噤聲。故曰雄猛不怯弱出聲。謂佛說法，如師子吼。
　　云何當得無畏，令一切世間歡喜故。
　　佛度眾生宣說妙法，具四種無畏。因佛有十力之智，智慧明了，所說決定，故
無所畏。四無畏者，一、一切智無畏，二、漏盡無畏，三、說障道無畏，四、說盡
苦道無畏。因佛具四無畏故，說法能令一切世間歡喜。
　　一切智無畏者，知苦也。漏盡無畏者，斷集也。說障道無畏者，修道也。說盡
苦道無畏者，證滅也。
　　云何當得無疑惑，於一切佛平等無二故。
　　無疑惑者，言佛成等正覺也。一切佛皆成等正覺，故平等無二。
　　云何當得通達如如，滅除疑惑，不著諸法故。
　　證得真智，則能通達如如，故曰滅除疑惑。如如者，諸法實相，實相諸法也。
一法界也。故曰不著諸法。
　　云何當得證深法界，善能解釋所問義故。
　　深法界者，一真法界也。證一真法界者，便能於一知無量，於無量知一。故曰
善能解釋所問義。
　　云何當得師利益他，具足大慈故。
　　佛為三界大師，能利益一切眾生，具足大慈。
　　云何當得滅除懶惰，易解不贅。
　　云何當得如法住，不捨一切眾生故。
　　如者不二不異也，如法住者，與諸眾生無彼此分別心也，起同體大慈悲心也。
故曰不捨一切眾生。
　　云何當得不諂曲以下，易解不贅。
　　云何當得不輕蔑，勝出一切三界故。
　　不輕蔑者，不為一切眾生所輕蔑也。以勝出一切三界故。勝出一切三界，最為
殊勝，此言佛也。
　　云何當得無諍論，如教說行故。
　　如教說行者，信受佛語，依教奉行。故與佛法，無有諍論。
　　云何當得無艱難，行無住著故。
　　心有住著，則不入正法，是謂艱難。行無住著，則入正法，無諸留難。
　　云何當得知於實際，不分別諸法故。
　　實際者，又曰真際、本際、真如、法性。諸法同一真如法性，無有分別。故曰
不分別諸法。
　　云何當得說一切語言智，令諸眾生住於大乘故。
　　若得說一切語言智，則能通達十方六道一切眾生之語言。故能度十方六道一切
眾生，皆令住於大乘。
　　云何當得至無畏處，遠離恐怖永無一切毛等事故。
　　菩薩如實知一切法如幻皆空，是以心不隨境轉，無有恐怖毛豎等事。
　　云何當得知佛方便說，善達一切修多羅等故。
　　法本不可說，佛方便言說十二部經。知佛方便說者，通達佛所說之經教也。修
多羅譯契經，十二部經之一。今僅說修多羅，乃十二部經之略也。十二部經者，一
契經（修多羅），二重頌，三授記，四孤起，五無問自說，六因緣，七譬喻，八本
事，九本生，十方廣，十一未曾有，十二論義。
　　云何當得不空生世間，恒入一切眾中獲利故。
　　恒入一切眾中，謂入一切僧眾中也。易言之，即恒得出家為僧也。恒得出家修
道，可獲無上菩提解脫善利。如此方得不空生世間也。
　　云何當得為一切智首，於一切世間應受供養大名聞故。
　　一切智首者，佛也。佛應受九道世間供養，故曰於一切世間應受供養。諸佛聖
號普聞十方，有大名聞。
　　云何當得無邊讚歎功德，為一切眾生福田故。
　　佛功德無邊，讚歎無盡，為一切眾生良祐福田。此意即謂，云何當得成佛也。
　　云何當得大歡喜踴躍無量，常在諸如來師子座下故。
　　大歡喜踴躍無量者，常得見佛聞法也。
　　云何當得勝上辯才，能問一切佛法故。
　　菩薩請問佛法，皆蒙佛加被方始能問，否則無能問者。思益經云，「又如來光
明無畏辯，若有眾生遇斯光者，能問如來，其辯無盡。」
　　云何當得意不怯弱辯才，於一切大眾中無怖畏故。
　　菩薩辯才無礙，處眾無畏，意不怯弱。於大眾中，縱任辯才，降伏一切。
　　<經>【云何當得一切論議辯如師子王。降伏一切外道攝受諸異論師故。云何當
　　　得不壞本誓莊嚴。欲摧一切邪異朋黨故。云何當得善巧說法常處師子座
　　　。一切諸佛印可故。云何當得遠離一切世間無義語言。以通達一切正教
　　　故。云何當得深愛一切諸佛法。於諸如來生處行故。云何當得樂欲真法
　　　。知諸如來不生故。云何當得不懈慢。善承事知識故。云何當得不染著
　　　。遊行一切世界故。云何當得願行具足。為教化一切眾生故。云何當得
　　　如珊瑚。得諸相故。云何當得如虛空。一切法無得相故。云何當得如菩
　　　薩。不斷佛種故。云何當得不休息行。諸菩薩道未曾遠離大乘故。云何
　　　當得著大鎧甲。諸佛廣大戒中決定住故。云何當得一切諸佛所讚灌頂。
　　　住於諸如來十力地中故。云何當得一切所想。通達一切諸法行故。云何
　　　當得一切算數。巧方便知故。云何當得善知一切成壞。遠離一切障礙行
　　　故。云何當得一切不住行。不取不捨故。云何當得一切大施主。能施無
　　　悔故。云何當得入諸法海。能施勝上法寶藏故。云何當得一切世間行。
　　　能捨世間諸相故。云何當得廣大神通。隨順諸佛神通滿足歡喜故。云何
　　　當得一剎那時間行。即能遍至一切諸佛前故。復云何當得住此佛剎遍見
　　　一切十方諸佛聽聞正法供養眾僧。非但未得出世六通。而實未得世間五
　　　通。而亦未捨此世界身。亦無生彼諸佛國土。唯住此土見餘世界諸佛世
　　　尊。悉聞諸佛所宣正法。一切聽受如說修行。世尊。譬如今時聖者阿難
　　　。於世尊前親聞法已。皆悉受持如說奉行。彼諸菩薩身居此土不至彼界
　　　。而能遍諸佛世尊。聽聞法已悉能受持。如說修行亦復如是。從是已
　　　後一切生處。常不遠離諸佛世尊聽聞正法。乃至夢中咸若斯也。】</經>
　　云何當得一切論議辯如師子王，降伏一切外道，攝受諸異論師故。
　　論議辯如師子王者，如佛也。攝受諸異論師者，攝彼不落邪因邪果，受彼為佛
弟子也。
　　云何當得不壞本誓莊嚴，欲摧一切邪朋黨故。
　　菩薩本誓，為度一切眾生。欲度一切眾生，故摧破一切邪朋黨。
　　云何當得善巧說法，常處師子座，一切諸佛印可故。
　　善巧方便說法也。云何善巧方便說法？無三乘法，說三乘法。說三乘法，悉導
歸一乘，斯為諸佛印可。
　　云何當得遠離一切世間無義語言，以通達一切正教故。
　　世間語言，徒有文字，而無實義。例如「水」，水性濕下，然文字語言無濕下
用，故徒有文字，而無實義。實義者，諸佛正教也。故曰離一切世間無義語言，以
通達一切正教。
　　云何當得深愛一切諸佛法，於諸如來生處行故。
　　一切諸佛法者，阿耨多羅三藐三菩提也。菩薩發阿耨多羅三藐三菩提心，即是
於諸如來生處行。
　　云何當得樂欲真法，知諸如來不生故。
　　真法者不生不滅，不生不滅是如來法身，故真法即如來法身也。樂欲法身，則
知如來不生也。
　　云何當得不懈慢，善承事知識故。
　　善承事給使善知識者，無有懈慢。
　　云何當得不染著，遊行一切世界故。
　　菩薩遊行一切世界度化眾生，而無染著。
　　云何當得願行具足，為教化一切眾生故。
　　菩薩願行，唯為度化眾生，故曰為教化一切眾生故。
　　云何當得如珊瑚，得諸相故。
　　如珊瑚是譬喻，得諸相者，謂於經藏中得諸法也。（參考般舟三昧經）大智度
論云，珊瑚者，海中石樹也。海中有珊瑚洲，洲底有磐石，此寶生其上。人以鐵網
取之，世所希有。今以珊瑚喻法寶。
　　云何當得如虛空，一切法無得相故。
　　諸法因緣有，其性皆空無所得，猶如虛空也。大智度論云：「若法因緣生，是
法性實空，若此法不空，不從因緣有。」若證得諸法性空，始知諸法無所得。
　　云何當得如菩薩，不斷佛種故。
　　菩薩號法王子，續佛慧命，故曰不斷佛種。
　　云何當得不休息行，諸菩薩道未曾遠離大乘故。
　　大乘者，欲度一切眾生皆成佛。眾生無邊，故菩薩度生之行，無有休息。
　　云何當得著大鎧甲，諸佛廣大戒中決定住故。
　　戒護道人，如著鎧甲，如渡海浮囊。如果破失戒體，便如破彼鎧甲，穿漏浮囊
，有失命之憂。故於諸佛廣大戒中住，便如著大鎧甲。
　　云何當得一切諸佛所讚灌頂，住於諸如來十力地中故。
　　轉輪王子紹登王位，取四大海水灌王子頂，行灌頂禮。此表十地菩薩，紹登佛
位也。住於如來十力地中，即住佛位也。
　　云何當得一切所想以下，易解不贅。
　　云何當得善知一切成壞，遠離一切障礙行故。
　　世人所知成不是壞，壞不是成。成則障壞，壞則礙成。於是所行，處處障礙。
菩薩則不然，深知成以壞而得名，壞以成而立稱。故成為壞成，壞為成壞。無壞則
無成，無成則無壞。是故成時正是壞時，壞時正是成時。原不相礙，故曰離一切障
礙行。
　　云何當得一切不住行，不取不捨故。
　　若能不取不捨，便是心無所住。
　　云何當得一切大施主，能施無悔故。
　　菩薩為大施主，施一切眾生城邑聚落頭目腦髓，而無悔也。
　　云何當得入諸法海，易解不贅。
　　云何當得一切世間行，能捨世間諸相故。
　　菩薩化度一切世間而不染，故曰能捨世間諸相。
　　云何當得廣大神通以下，易解不贅。
　　復云何當得住此佛剎，遍見一切十方諸佛，聽聞正法，供養眾僧。
　　賢護菩薩連發一百二十問後，復問曰云何能得住此佛剎不動，而能遍見一切十
方諸佛，同時聽聞正法，供養大眾僧？
　　非但未得出世六通，而實未得世間五通，而亦未捨此世界身，亦無生彼諸佛國
土……
　　此是說凡夫見佛法門也。六通者，天眼通，天耳通，他心通，宿命通，身如意
通，漏盡通。
　　四果聖人，破見思惑，了分段生死，不受三界生，名得漏盡通。此為出世間聖
人得。所謂五通仙人者，僅得前五通，不得漏盡通。因未破見思，未了分段生死，
未出三界故。是為世間五通。
　　此人雖見佛聞法供養眾僧，實未得六神通。乃至未得世間五通。此是問博地凡
夫，於此土不動，云何見佛聞法也。
　　未捨此世界身者，尚是娑婆世界業報身也。亦無生彼諸佛國土，實未生彼諸佛
國土。只是於此世界，以念佛因緣，感佛得見也。故曰唯住此土，見佛聞法，如說
修行也。
　　世尊！譬如今時聖者阿難，於世尊前，親聞法已，皆悉受持如說奉行。
　　阿難尊者，多聞第一，聽聞世尊所說諸法。今凡夫不動此土，云何亦能聽聞諸
佛說法，如阿難尊者一般。
　　彼諸菩薩，身居此土不至彼界，而能遍睹諸佛世尊，聽聞法已，悉能受持，如
說修行，亦復如是。
　　此是以事合阿難之譬喻。
　　從是以後，一切生處，常不遠離諸佛世尊，聽聞正法。乃至夢中，咸若斯也。
　　當知菩薩修念佛三昧，便得一切生處，皆生佛國。乃至夢中，亦得見佛聞法也
。下文世尊便揭示思惟諸佛現前三昧。
　　<經>【爾時世尊告賢護菩薩摩訶薩言。善哉善哉。賢護。汝今乃能請問如來如
　　　是妙義。汝為利益一切世間諸眾生故。亦為安樂諸眾生故。復為憐愍諸
　　　天人故。復為攝受未來世中諸菩薩故。賢護。而汝往昔已曾供養無量諸
　　　佛種諸善根。聽聞正法。受持正法。愛樂正法。敬重正法。汝今但以摩
　　　訶迦葉教化行故。少欲知足。恒樂閑靜阿蘭若處。或居塚間。或在樹下
　　　。亦露地坐。常坐不臥一敷不移。受乞食法一食不再。或一坐食。或唯
　　　一摶。唯畜三衣及糞掃衣。讚歎頭陀。勸請諸菩薩。教菩薩行法。令諸
　　　菩薩喜。訶責諸菩薩。教示諸菩薩。成就諸菩薩。能為利益行大慈悲。
　　　於諸眾生生平等心。咸得自在到於彼岸。隨意得見一切諸佛。發廣大願
　　　行深妙行。樂一切智菩提梁柱。善能隨順如來種性。發菩提心猶如金剛
　　　。通達世間眾生所念。廣大妙行不可校算。不可稱量。常在一切諸佛目
　　　前。賢護。於汝功德中未說少分也。】</經>
　　世尊欲說妙法，先讚賢護菩薩。這一段文，總在讚歎賢護，文顯易解。
　　汝但以摩訶迦葉，教化行故。摩訶迦葉，於佛弟子中頭陀第一。頭陀行者，比
丘離諸憒鬧，不樂飾好，心絕貪求，無有憍慢，清淨自活，求無上道，名頭陀行。
佛說頭陀行住世，則我法不滅也。
　　依十二頭陀經云，頭陀行有十二種。一、住阿蘭若，譯為閑靜處。謂身離憒鬧
，心離欲蓋。二、常乞食，謂離諸貪求，不受他請，不分別好惡，不嫌飢乏。三、
次第乞食，謂不著於味，不擇貧富，平等次第而乞。四、一食，比丘為修道故，斷
數數食，行一食法。五、節量食，比丘得食，分作三分。一分施飢乏者，又減一摶
食施禽獸，一分自食。若不見飢乏者，缽中之食亦僅食三分之二。六、過中不飲漿
，漿者，即果漿蜜漿等。七、著弊納衣，不貪服飾，糞掃為衣也。八、但三衣，比
丘少欲知足，三衣袈裟外，更不畜餘衣。九、塚間坐，常修無常苦空等觀，求出離
故。十、樹下坐，如佛得道，在樹下坐也。十一、露地坐，樹下猶如半舍，恐生貪
愛，故露地坐。十二、常坐不臥，恐貪睡眠，故脅不至蓆。
　　少欲知足以下，即分別說十二頭陀行。
　　常坐不臥，一敷不移者，一敷坐具，不因風雨日曬而移動也。
　　或唯一摶，一摶者一摶食也。頭陀行者，一摶之食落入缽中，即便知足。
　　勸請諸菩薩，教菩薩行法，令諸菩薩喜，訶責諸菩薩，教示諸菩薩，成就諸菩
薩。
　　於已成就諸菩薩，勸請住世說法。於功德未圓滿者，教諸菩薩行。菩薩行者，
六波羅蜜也。令諸菩薩喜者，令其得法喜也。訶責諸菩薩者，於退大菩薩，即便訶
責。教示諸菩薩者，教示令發無上菩提心也。成就諸菩薩者，令彼成就於無上佛道
也。
　　能為利益，行大慈悲。為利益一切眾生，而行大慈悲也。
　　於諸眾生，生平等心，無分怨親。皆令得解脫，到於彼岸。皆令隨意得見一切
諸佛，而發廣大願行。深妙之行。
　　樂一切智菩提梁柱。一切智者佛智也。為無上菩提，以作棟梁。
　　善能隨順如來種性。如來種性者，即佛種性。隨順無生忍，必繼佛種，名如來
種性。
　　發菩提心猶如金剛。謂菩提心一發，堅不可拔也。何為菩提心？發菩提心者，
即發成佛心。發成佛心者，即發度一切眾生心。菩薩發心，為成佛，度眾生。此心
一發，永無退轉，堅不可拔，故曰猶如金剛。
　　通達世間眾生所念。菩薩知諸眾生心心所法，故曰通達世間眾生所念。
　　最後佛讚歎賢護菩薩說，汝廣大妙行，不可較量計算，亦不可稱量。常在一切
諸佛目前者，言常為一切諸佛所見也。我雖稱歎於汝，然於汝功德中，未能說得少
分。
　　<經>【賢護。今有菩薩三昧名曰思惟諸佛現前三昧。若有菩薩。具足修習如是
　　　三昧。當得成就如上所問諸功德等。賢護當知。更有無量無邊勝上功德
　　　說不可盡。】</經>
　　佛呼賢護曰，今有菩薩三昧，名曰思惟諸佛現前三昧。若有菩薩，具足修習如
是三昧，當得成就如上所問諸功德等……
　　於此佛提出「思惟諸佛現前三昧」，所謂思惟，有專念之意。以專念一佛故，
雖未出阿彌陀佛名號，而實有導眾生專一思惟阿彌陀佛之意。所以後文即有「彼善
男子善女人，端坐繫念，專心想彼阿彌陀如來應供等正覺……是人必睹阿彌陀如來
應供等正覺。」
　　同時我們可以知道，思惟諸佛現前，即是一心不亂之意。否則不收思惟之功，
不得現前之益。亦即所謂專思寂想之謂也。
　　專思寂想，是蓮宗祖初祖慧遠大師，於念佛三昧詩序中所說。所謂「稱三昧者
何？專思寂想之謂也。思專則志一不分，想寂則氣虛神朗。氣虛則知恬其照，神朗
則無憂不徹……」
　　慧遠大師修念佛三昧，可能依般舟三昧經。因當時觀無量壽佛經等，尚未譯傳
我國。而賢護經與支婁迦讖譯般舟三昧經二卷，顯係同本異譯。般舟三昧經先出，
賢護經後出而已。故知慧遠大師修念佛三昧之思想，與賢護經有關係。
　　若菩薩具足修習如是三昧，當得成就汝所問諸功德。甚至更能成就無量無邊勝
上功德，說不可盡。
　　<經>【爾時賢護菩薩復白佛言。善哉世尊。唯願說此菩薩念一切佛現前三昧。
　　　令此世間天人梵魔沙門婆羅門。諸龍夜叉乾闥婆阿脩羅迦樓羅緊那羅摩
　　　羅伽人非人等。多獲利益多受安樂故。亦令當來無量眾生多得利益受
　　　安樂故。又為未來諸菩薩輩作大光明承受威力故。又願現在未來諸菩薩
　　　等。普得聞此念一切佛現前三昧。彼既聞已皆悉受持。既受持已一切皆
　　　當如實修學如教奉行。既學行已當令得不退轉於阿耨多羅三藐三菩提。
　　　現前即能具足成就如是功德及餘勝上功德等。】</經>
　　賢護菩薩請佛宣說一切佛現前三昧，俾利益安樂一切眾生。
　　令此世間天人梵魔沙門婆羅門……此是言令三界內眾生利益安樂。梵是色界天
人，魔是欲界第六天魔。沙門是總說出家人，婆羅門信奉梵天。諸龍以下，是說餘
部鬼神等。
　　亦令當來無量眾生，多得利益受安樂故。上文係令此世間眾生利益安樂，今復
言亦令當來世眾生利益安樂。
　　又為未來諸菩薩輩作大光明，承受威力故。
　　未來世諸菩薩作大光明者，能令未來世諸菩薩廣度眾生。承受威力，即承佛威
力。謂諸菩薩承佛力，能於未來世廣度眾生。
　　又願現在未來諸菩薩等，聞此念一切諸佛現前三昧已。能受持修學，皆得不退
轉於無上菩提。不但現前即能成就如是功德，亦能成就其餘勝上功德。
　　<經>【爾時世尊復告賢護菩薩言。賢護。如汝言者。汝當諦聽善思念之。吾今
　　　為汝分別解脫。賢護復言。善哉世尊。我深樂聞如來所說。】</經>
　　賢護菩薩請佛宣說一切佛現前三昧，佛便聽許，囑令諦聽善思念之。諦聽者，
發其聞慧也，善思念之，發其思慧也。
　　<經>【佛復告言。賢護。云何名為菩薩思惟一切諸佛現前三昧。若有菩薩具足
　　　成就此三昧者。即獲如前諸功德事。亦得其餘殊異功德。所謂心念諸佛
　　　皆現在前。其心不亂。不捨作業。求勝上智。勇猛精勤。荷負重擔度脫
　　　眾生。承事供給諸善知識。常修空寂廣大思惟。親善知識滅除諸蓋。遠
　　　離惡友息世語言。塞諸根門。初中後夜減損睡眠。不貪衣服食飲湯藥堂
　　　房屋宇床座眾具。恒樂空閑住阿蘭若。不愛己身不重我命。不著形色不
　　　縱其心。修以慈心薰以悲行。一切時喜常行捨心。破壞煩惱成就諸禪。
　　　於中思惟不著滋味。觀察色想。唯得空心不亂正念。不取諸陰不著諸入
　　　。不思諸界不貪生處。調伏慢高不妒他財。為諸世間多作饒益。於諸眾
　　　生起平等心。又於眾生生父母想。亦於眾生所作一子心。一切法中無有
　　　諍想。雖念持戒而不執著。常在禪定亦無染。好樂多聞不起分別。戒
　　　聚不缺定聚不動。智聚不妄諸法無疑。不背諸佛不謗正法。不壞眾僧不
　　　好乖離。親近眾聖遠離愚癡。不志求出世。雖聞語言意不樂聽。亦不耽
　　　著世間六味。習近熏修五解脫法。除滅十惡念修十善。斷滅眾生九種惱
　　　處。心常不離九想觀門。常思棄捐八種懈怠。一心修息八大人覺。不著
　　　禪味不恃多聞。摧伏我慢一心聽受。求法慇重修道證知。憐愍眾生離我
　　　分別。求壽命想畢竟難得。觀察諸陰無有物想。不住涅槃不著生死。諸
　　　行煩惱輪發大恐怖想。】</經>
　　世尊先行讚歎功德，然後說法。
　　心念諸佛皆現在前，其心不亂，不捨作業，求勝上智，勇猛精勤。
　　例如專念阿彌陀佛時，佛號一起，如佛現在前。其心不亂，即經云一心不亂。
亦即志精專一，專思寂想。不捨作業者，不捨念佛淨業，無有休息之謂。上求佛之
勝上智，勇猛不懈，精勤不退。所謂精勤者，精者專一不雜，勤者制心不散，記起
即念。念佛觀佛皆是一般，不怕念佛人失念，最怕順流而忘返。佛號失落不為可怕
，只要記起，立即提起正念。久久用功，自然成就，獲一切功德。修觀佛者，亦復
如是。
　　荷負重擔，度脫眾生。菩薩荷負度脫眾生之重擔。勝鬘經略云荷負四種重擔，
即荷負度脫人天乘，聲聞乘，緣覺乘，及大乘。
　　承事供給諸善知識，常修空寂廣大思惟。親善知識，滅除諸蓋。
　　空寂廣大思惟者，常修禪定也，不散亂馳想也。滅除諸蓋者，滅五蓋也。所謂
貪欲蓋，瞋恚蓋，掉悔蓋，睡眠蓋，疑蓋。
　　遠離惡友，息世語言，塞諸根門，初中後夜減損睡眠，不貪衣服，食飲，湯藥
，堂房屋宇眾具。
　　世間語言，喜諍論而無實義，應息滅之。塞諸根門，眼耳鼻舌身意是諸根門。
塞諸根門非是不看不聽不嗅不嚐不觸不思，而是六根於六塵中，不生貪染也。
　　初中後夜，減損睡眠，精進辦道也。
　　衣服飲食等，謂四事供養。修念佛三昧人，須不貪著四事供養。
　　恒樂空閑住阿蘭若…….
　　阿蘭若已如上釋。恒樂空閑，空閑有二種，身離憒鬧，清淨自居。與心離欲蓋
，不生煩惱。是故不貪愛五陰身心，不重我命。復不貪著一切形色，例如不貪著嬌
美之形色，不縱恣其心。
　　修以慈心，愛念眾生。薰以悲行，愍念眾生。一切時喜，於得樂眾生，歡喜慶
悅之。常行捨心，捨乎怨親，以平等心濟度一切眾生。此是說慈悲喜捨四無量心也
。
　　破壞煩惱，成就諸禪，於中思惟，不著滋味。
　　壞一切煩惱，不隨境轉，是為成就禪定。但於禪定中端正思惟，而不味著於禪
定之中。
　　觀察色想，唯得空心，不亂正念。
　　色想者，如果廣義說，即一切事相也。唯得空心，知色即是空也。雖知色空，
卻是空心不空法。因為心生則法生，心若不生，法本清淨。故曰唯得空心，不亂正
念。
　　不取諸陰，不著諸入，不思諸界，不貪生處。
　　上文所明，不取三科事相也。陰是五陰，入是十二入，界是十八界，是為三科
事相。三科事相皆假，無有實體，故不應取著。
　　不貪生處者，不貪生於人天善處。以智慧心，求於無生也。
　　有人說既然求於無生，何故求生西方？求生西方，豈不是生嗎？
　　當知無生者，非是生外另有無生。如果生外另有無生，則此無生即是斷滅。須
知生假因緣，當體即是無生。故生即無生，無生即生，方是一法界義。
　　若謂求生西方是生，不生西方留住娑婆即是無生，此實大誤也。
　　是知無生法，即智慧心。智慧心即清淨心，以清淨心念佛求西方，心淨則佛土
淨，此是一法界義。一法界義者，即無生義也。故往生西方，面見彌陀，開悟大覺
，即入無生。佛謂一切世間難信之法，淺智難階耳。
　　調伏慢高……於諸眾生，生平等心。文顯易解。
　　又於眾生，生父母想，亦於眾生所，作一子心。
　　於眾生所，作一子心者，此有二意。一者人有一子，益加愛重情殷。二者於一
切眾生，平等而視，視如一子，無分優劣。
　　於一切法中，無有諍論，不執我見也。
　　雖念持戒而不執著，深明開遮持犯。此是菩薩行也。
　　常在禪定，亦無染。菩薩樂禪，而不染，若生染，便被禪縛。禪定之功
，在於解脫，故不應染於禪定。
　　好樂多聞，不起分別。雖樂多聞，然不取著名相，不生分別見。
　　戒聚不缺，定聚不動，智聚不妄，諸法無疑。此言戒定慧三學具足。智聚不妄
，諸法無疑，此是雙標智慧。智者知法之差別相，故曰不妄。慧者知法之無分別相
，知諸法性，故曰無疑。
　　不背諸佛，不謗正法，不壞眾僧，此言不違三寶。於三寶所，無有乖離。
　　親近眾聖，遠離愚癡。文顯易解。
　　不志求出世，雖聞語言，意不樂聽，亦不耽著世間六味。
　　此言菩薩行空不證，涉有不著也。不如二乘人，志求出世。菩薩不志求出世，
為留世間度眾生故。雖聞語言，意不樂聽者，知語言性空，於諸稱譏毀譽，無有分
別喜怒，故曰意不樂聽。
　　世間六味者，色聲香味觸法。於世間六塵，無有染著也。
　　習近熏修五解脫法。習近熏修五分法身也。五分法身者，戒法身，定法身，慧
法身，解脫法身，解脫知見法身。
　　除滅十惡，念修十善。除滅殺、盜、邪婬、惡口、妄語、綺語、兩舌、貪、瞋
、癡。修十善者，不殺、不盜、不邪婬、不惡口、不妄語、不綺語、不兩舌、不貪
、不瞋、不癡。
　　斷滅眾生九種惱處。據大智度論，佛具九惱。其實佛過盡德圓，豈有業報之實
？此係善巧方便示現，令眾生知造業必然受報，旨在令眾生斷滅業因，清淨隨緣，
故說斷滅眾生九種惱處。
　　茲略述佛九種惱處，及佛自言往昔因緣事。
　　一、六年苦行。佛言昔有二少年，一名火鬘，是婆羅門子。二名護喜，是瓦師
子。護喜謂火鬘曰，共見迦葉如來！火鬘曰，何用見此禿頭道人。護喜強之再三，
始共見迦葉如來，火鬘見佛相好，心生歡喜，出家學道。佛言時火鬘者我身是。以
謗佛因緣，受苦無量。今臨成佛，餘殃未盡，復受六年苦行。
　　其實六年苦行，是佛方便示現，非實受報。有大菩薩，見佛入定六年，無苦行
事。
　　二、孫陀利婬女謗佛。佛言昔有博戲人名淨眼，有婬女名鹿相。淨眼誘鹿相出
城娛樂。時有辟支佛於林中修道。淨眼殺鹿相誣辟支佛。致辟支佛幾至死。後淨眼
良心發現，即自承其罪。國王殺淨眼。佛言時淨眼者，則我身是。彼鹿相者，孫陀
利是。我以是因緣，受無量苦。今雖成佛，以是餘殃，猶受女謗。
　　三、木槍刺腳。佛言昔有兩部主賈客，入海取寶。後因漲水爭船，乃共戰鬥。
第二部主以矛傷第一部主腳，即便命終。佛言時第二部主者，我身是。第一部主者
，提婆達多是。以是因緣，受諸苦報。今雖得佛，由此殘緣。猶受木槍刺腳。
　　四、三月馬麥。佛言昔比婆葉如來，在槃頭摩跋城中，與大比丘眾俱。槃頭王
奉大供養。爾時城中有婆羅門，將五百童子，見佛應供，起嫉妒心曰，此禿頭沙門
，正應食馬麥，不應食甘饌。時婆羅門者，即我身是。五百童子，即五百羅漢是。
以是因緣，受諸苦報。今雖得佛，以是殘緣，三月安居，無有供養，唯食馬麥。
　　五、流離王殺釋種。佛言昔此羅閱城，有捕魚村。時世飢饉，村有池多魚，眾
皆捕食。池中有二種魚，一名麩，二名多舌，各懷報怨之心。時有一小兒，在岸邊
見魚跳。以杖打彼魚頭。爾時羅閱人者，今釋種是。麩魚者，今流離王是。多舌魚
者，今梵志好苦是（教流離王殺釋種者）。小兒者，我身是。以是因緣，流離王殺
釋種，我患頭疼。
　　六、乞食空缽。佛曾入婆羅門聚落，乞食不得，空缽而還。
　　七、旃荼女謗佛。佛為眾說法時，多舌童女繫盂起腹，謗佛言，沙門何以不說
家事，乃說他事。汝先共我通，事須酥油，以養小兒。佛自述本生言，昔有佛名盡
勝。有二比丘，一名無勝。一名常歡。時波羅柰城，有大愛長者婦名善幻。二比丘
往其家以為檀越。無勝比丘，以斷漏故，供養無乏。常歡比丘，結使未除，供養微
薄。常歡起嫉妒心，謗無勝與善幻通。時常歡者我身是，善幻婦者，今旃荼是。以
是因緣，受諸苦報。由此餘殃，受童女謗。
　　八、調達推石。佛言昔羅閱城，有長者名須檀，有子名須摩提。其父命終後，
須摩提有異母弟，名修耶舍。須摩提恐其弟分財，將其弟騙至耆闍崛山，推墮崖底
，以石砸殺。長者須檀者，我父王是。須摩提者，我身是。修耶舍者，提婆達多是
。以是殘緣，提婆達多，以石擲我頭，山神以手接石，有小石片，傷我足趾。
　　九、寒風索衣。佛於阿羅婆伽林中，夜寒，嘗索三衣禦寒。
　　以上是佛有九惱，今言斷滅眾生九種惱處者，示令眾生慎勿造業，如果造業，
果報還須自受也。
　　心常不離九想觀門。
　　為除眾生貪著世間五欲，佛說九種不淨觀想。令除貪欲，令消惑業，令得道果
。
　　一胖脹想，二青瘀想，三壞想，四血塗漫想，五膿爛想，六蟲噉想，七散想，
八骨想，九燒想。
　　常思棄捐八種懈怠。八種懈怠，未見解釋。
　　一心修習八大人覺。
　　據成實論，八大人覺者，一少欲，二知足，三遠離，四精進，五正憶念，六定
心，七智慧，八無戲論。
　　不著禪味，不恃多聞，摧伏我慢，一心聽受，求法慇重，修道證知。
　　不貪著於禪定，不自恃多聞憍慢凌他。摧伏我慢貢高，一心聽受善知識教誨。
慇重於求學道法，以踏實修行，親證知法為要。若不勤加修行，親證知法，只憑聽
聞思惟，皆不得真實之法。故佛言我法甚深，唯證乃知。
　　憐愍眾生，離我分別。以平等心憐愍一切眾生，不以我見我愛我慢我癡，而妄
加分別，厚此薄彼也。
　　求壽命想，畢竟難得。
　　法離壽命相，壽命相畢竟不可得也。何故壽命相不可得？以諸法空，離壽命相
故。以諸法平等，離壽命相故。以法無來去，離壽命相故。以一切法不二，離壽命
相故。
　　觀察諸陰，無有物想。
　　諸陰者，色受想行識五陰也。以五陰皆空，故於五陰無有物想。
　　不住涅槃，不著生死。菩薩離二邊故，行中道故。
　　諸行煩惱輪發大恐怖想。
　　煩惱是業因，諸行者，即造作業也。業是苦報因，由惑業而受苦也。如是惑業
苦，三世輪轉不休。菩薩覺悟，發大恐怖想。斷煩惱業，出離苦輪。
　　<經>【諸陰怨家想。諸入空宅想。諸界毒蛇想。三界衰惱想。涅槃利安想。觀
　　　諸欲惡猶如唾涕。深樂出家不違佛教。於眾生所勸行功德。於諸世界無
　　　復染心。見一切佛皆悉現前。受一切身皆若幻夢。一切諸相觀察滅除。
　　　思惟往來不見三世。於信清淨深信真妙。念一切佛三世平等無有動轉。
　　　而能持諸善根。一切諸佛三昧自在。於不染著諸佛相身。於一切法皆悉
　　　平等不與一切世間共諍。所可應作不相違背。通達甚深十二因緣。窮盡
　　　一切如來道地。得勝上忍入真法界。見眾生界性無生滅。見涅槃界本來
　　　現前。慧眼清淨觀法無二。彼菩提心無中無邊。一切諸佛體無差異。入
　　　於無礙清淨智門。明見菩提自然覺知。於善知識起諸佛想。於菩薩所不
　　　念乖離。已於生死破壞魔軍。一切眾事皆悉如化。見諸如來如鏡中像。
　　　應當求彼菩提之心。諸波羅蜜莫不平等。實際無盡集佛功德。賢護。是
　　　為菩薩思惟諸佛現前三昧。若有菩薩摩訶薩欲具成就如是三昧。當先成
　　　就如是功德。賢護。當知更有無量功德。然亦緣此三昧而生。】</經>
　　諸陰怨家想，諸入空宅想，諸界毒蛇想。
　　此謂五陰，十二入，十八界，危害眾生也。經云無聞凡夫，愛護保惜五陰身心
，終必被其大害。
　　諸入空宅想者，如法華火宅喻也。眾生覺悟，應求出離，莫生樂著嬉戲。三界
無安，猶如火宅。
　　應觀十八界，作毒蛇想，莫生貪著。
　　三界衰惱想，涅槃利安想。
　　應觀三界生死，無非衰惱。涅槃寂靜，利益安樂。
　　觀諸欲惡，猶如唾涕。深樂出家，不違佛教。
　　觀五欲五蓋十不善，猶如唾涕，應予棄絕。凡夫初出妻子家，終出生死家。信
受佛語，依教奉行，不違佛教。
　　於眾生所，勸行功德。於諸世界，無復染心。文顯易明。
　　見一切佛皆悉現前，受一切身皆若夢幻。
　　想見一切佛，皆悉現前。受生六道身，知其皆如夢幻。不生貪著也，不執為實
有也。
　　一切諸相，觀察滅除。思惟往來，不見三世。
　　菩薩知一切相，皆係假有。觀察除滅者，不執著為實也。諸法性空，而無實體
，故實無往來。是故不見過去現在未來三世。以法無實體，本無生住滅故。
　　於信清淨，深信真妙。
　　於無上佛道，生清淨信。深信真如法性，真空妙有，圓通無礙。
　　念一切佛，三世平等，無有動轉。而能持諸善根。
　　念一切佛橫遍豎窮，三世平等。無有動轉者，無生無滅，無來無去。而能持諸
善根，以一切佛不為境所動故，是以能持善不失，遮惡不生。即所謂妙湛總持不動
尊也。
　　一切諸佛三昧自在，終不染著諸佛相身。
　　一切諸佛三昧自在者，謂一切諸佛不動自在也。諸佛皆係法身，不可以相取佛
。如金剛經云：「若以色見我，以音聲求我，是人行邪道，不得見如來。」故曰終
不染著，諸佛相身。
　　於一切法皆悉平等，不與一切世間共諍。
　　菩薩通達一切法性空，以性空故，一切法平等。世間人執著名相，妄見差別而
起諍論。以菩薩如實見故，不與一切世間共諍。
　　所可應作，不相違背。
　　菩薩所應作者，護持正法，普度眾生也。菩薩於此護法度生，不相違背也。
　　通達甚深十二因緣，窮盡一切如來道地，得勝上忍，入真法界。
　　佛於大般涅槃經中說：「十二因緣，名為佛性……我經中說，十二因緣，其義
甚深。」
　　觀十二因緣智有四種，一者下，二者中，三者上，四者上上。下智觀者，不見
佛性，以不見故，得聲聞道。中智觀者，不見佛性，以不見故，得緣覺道。上智觀
者，見佛性不了了，不了了故，住十住地。上上智觀者，見了了故，得阿耨多羅三
藐三菩提。今云通達甚深十二因緣，窮盡一切如來道地，應為上上智觀。
　　得勝上忍，入真法界，即佛也。仁王經而有五忍。一伏忍，二信忍，三順忍，
四無生忍，五寂滅忍。
　　三賢位菩薩得伏忍，初二三地得信忍，四五六地得順忍，七八九地得無生忍，
十地及妙覺，得寂滅忍。佛得寂滅忍，入一真法界。
　　見眾生界，性無生滅。見涅槃界，本來現前。
　　眾生者，眾因緣生也。因緣生法無有自性，法無自性則空。以性空故，無有生
滅。不生不滅，謂之涅槃，亦名真如。真如法性眾生本具，故曰涅槃本來現前。
　　慧眼清淨，見法無二。
　　慧眼能見清淨法性，一切法空性不二，故慧眼能見法不二。
　　彼菩提心，無中無邊。菩提心者，畢竟空心，無所有心，無住心，無取相心。
故菩提心者，離邊不住中，是故無中無邊。
　　一切諸佛，體無差異。入於無礙清淨智門，明見菩提自然覺知。
　　諸佛同一法身，故體無差異。證等正覺，故入於無礙清淨智門。親證菩提自覺
聖智，悟本心之所具，故明見菩提，自然覺知。
　　於善知識，起諸佛想。於菩薩所，不念乖離。
　　善知識者，善友也。於善友處，應生佛想。於菩薩處，不念違背乖離。
　　已於生死，破壞魔軍。魔者樂乎生死，欲了生死，應破魔軍。
　　一切眾事，皆悉如化。
　　一切眾緣所成之法，皆悉性空，如幻如化。
　　見諸如來，如鏡中像。
　　十方諸佛，非色非非色，非聲非非聲，乃至非法非非法。不可見，不可取，隨
緣而現，不可思議。故曰如鏡中像。
　　應當求彼菩提之心。
　　菩提心者，空心也，無取相心也。故於一切眾事，乃至十方如來，應知其性空
，莫取著於相。
　　諸波羅蜜莫不平等。實際無盡，集佛功德。
　　諸波羅蜜者，布施、持戒、忍辱、精進、禪定、般若六波羅蜜也。前五以般若
故，方名波羅蜜。若無般若，僅名布施持戒忍辱精進禪定，不名波羅蜜。
　　般若是空義，所謂三輪空。以般若故六波羅蜜皆三輪清淨。以如是故，諸波羅
蜜，莫不平等。
　　實際者，又名本際，又名真如。諸法無性為實際，以無性能隨緣，乃成諸法故
。以實際無性，於是橫遍豎窮，故曰無盡。
　　最後佛言，應如是集佛功德也。
　　佛呼賢護菩薩曰，是為菩薩修習，思惟諸佛現前三昧也。若有菩薩摩訶薩，欲
具足成就思惟諸佛現前三昧，當先成就如是功德。
　　賢護當知，更有無量勝上功德，皆緣此思惟諸佛現前三昧而生。
　　<經>【佛復告賢護言。是中何等三昧能生如是諸功德行。所謂菩薩思惟諸佛現
　　　前三昧。能生如是諸功德法。】</經>
　　佛告賢護言，菩薩思惟諸佛現前三昧，能生如是諸功德法。思惟諸佛現前三昧
，能生諸功德法也。行人集諸功德，可具足成就思惟諸佛現前三昧。但修習思惟諸
佛現前三昧，亦能生如是諸功德法。
　　<經>【復次賢護。云何名為菩薩思惟諸佛現前三昧也。賢護。若有比丘比丘尼
　　　優婆塞優婆夷。清淨持戒具足諸行。獨處空閑如是思惟。於一切處隨何
　　　方所。即若西方阿彌陀如來應供等正覺。是人爾時如所聞已。即應自作
　　　如是想念。如我所聞。彼阿彌陀如來應供等正覺今在西方。經途去此過
　　　百千億諸佛國土彼有世界名曰安樂。如是如來今現在彼。為諸菩薩周匝
　　　圍遶。處大眾中說法教化。然而是人依所聞故。繫念思惟觀察不已。了
　　　了分明。終獲見彼阿彌陀如來應供等正覺也。】</經>
　　復次賢護！云何名為菩薩思惟諸佛現前三昧也？以下便具體說明，思惟觀行之
法。
　　賢護！若有比丘比丘尼，優婆塞優婆夷，清淨持戒，具足諸行……
　　比丘比丘尼，優婆塞優婆夷，是佛四眾弟子，出家二眾，及在家二眾。欲修如
是三昧，先當堅持淨戒，具足一切戒行。
　　然後獨處空閑，外無憒鬧，內無欲蓋。如是觀行思惟，修習諸佛現前三昧。
　　於一切處，隨何方所。是言思惟十方諸佛也。即若西方阿彌陀，如來應供等正
覺。係特標西方阿彌陀佛也。云何於十方佛中，特標西方阿彌陀佛呢？此有以下三
義。
　　一、阿彌陀佛，發四十八大願，願願為度眾生，素稱大願王。二、一切諸佛，
同一法身，一佛即一切佛。故標阿彌陀佛，即同十方佛也。三、阿彌陀佛，與此娑
婆世界特別有緣。於恒沙阿僧祇劫前，於此世界蒙寶藏佛，授記成佛。
　　悲華經略云，過去有佛，號曰寶藏。爾時有轉輪聖王，生有千子……寶藏如來
，授記轉輪聖王，來世成佛，號無量壽，世界名安樂。第一太子，名觀世音。第二
太子，名得大勢。……
　　悲華經又云，寶藏如來告火鬘言，今此刪提嵐世界，未來之世，過一恒河沙等
阿僧祇劫，入第二恒河沙等阿僧祇劫，後分之中，此佛世界，當名娑婆……
　　時有大劫，名曰賢善，賢劫有千佛。千佛之首，名拘留孫……
　　故知阿彌陀佛，與娑婆世界有大因緣也。
　　是人爾時如所聞已以下，言如聞起修也。思惟諸佛現前三昧，先觀其方。如十
六觀經，第一觀便觀西方落日。善導和尚亦云，行住坐臥，念彼西方有佛。故經云
彼阿彌陀如來應供等正覺，今在西方。去此過百千億諸佛國土，彼世界名曰安樂。
正與阿彌陀經，所說相同。
　　如是如來今現在彼，為諸菩薩，說法教化。行人如所聞知，繫念思惟觀察，無
有休息。令所思惟觀察，了了分明。
　　如觀經云，令所觀境，開目閉目，了了分明，所謂諸佛是法界身，由眾生心想
中生也。如是久久思惟觀察，終必得見阿彌陀佛。
　　<經>【復次賢護譬如世間若男若女。於睡夢中見種種事。所謂金銀眾寶珍財倉
　　　庫。或見朋友諸知識輩或見覺時心不樂者。是人夢中所對境界。或違或
　　　順或憂或喜。有時語言歡欣極樂。有時躁慼盡意悲哀。是人寤已思惟憶
　　　念。如夢所見為他廣宣。追念夢中便生憂喜。】</經>
　　先舉譬喻，明其道理，然後說法。譬如世間人，夢中見種種事，是人覺寤以後
，為人述及作憶念時，猶生憂喜。以是例知，專心憶念阿彌陀佛，終必見佛也。這
便說明，若人欲了知，三世一切佛，應觀十法界性本空寂，一切皆悉唯心所造。
　　<經>【如是賢護。彼善男子善女人。端坐繫念專心想彼阿彌陀如來應供等正覺
　　　。如是相好如是威儀。如是大眾如是說法。如聞繫念一心相續次第不亂
　　　。或經一日或復一夜。如是或至七日七夜。如先所聞具足念故。是人必
　　　阿彌陀如來應供等正覺也。若於晝時不能見者。若於夜分或睡夢中。
　　　阿彌陀佛必當現也。】</經>
　　如是賢護！文中重述應如是修習思惟諸佛現前三昧。云何思惟？應端坐繫念阿
彌陀佛，一心不亂。專心想彼阿彌陀佛，以諸佛由眾生心想中生故。想彼阿彌陀佛
，具足三十二相八十種好，光明巍巍。想彼阿彌陀佛，白毫宛轉五須彌，紺目澄清
四大海，光中化佛無數億，化菩薩眾亦無邊。想彼阿彌陀佛，威儀莊嚴，與如是大
眾俱，與如是大眾圍繞說法。
　　如是專心想念，阿彌陀佛主伴具足。與諸眷屬，圍繞說法。
　　如聞繫念，一心相續，次第不亂。
　　如聞經教所說，繫念專思。一心相續無間，次第不亂。即所謂寂止雜想也。以
專心想佛故，必定見佛。
　　或經一日，或復一夜，專思寂想必定見佛。如果一日一夜，不能得見。或二日
二夜，三日三夜，乃至七日七夜。如先所聞，具足念佛，是人必見阿彌陀佛也。
　　縱然日間不能現前見佛，必於夜分，夢中見佛。如是專思寂想，修念佛三昧，
可於三時見佛。一、現前見佛，二、定中見佛，三、夢中見佛，若人見佛，即名得
念佛三昧。
　　<經>【復次賢護。譬如世間若男若女遠行他國。於睡夢中見本居家。時實不知
　　　為晝為夜。而亦不知為內為外。是人爾時。所有眼根墻壁石山終不能障
　　　。乃至幽冥黑闇亦不為礙也。賢護。菩薩摩訶薩心無障礙亦復如是。當
　　　正念時於彼所有佛剎中間。凡是一切須彌山王及鐵圍山大鐵圍山。乃至
　　　自餘諸黑山等。不能與此眼根為障。而亦不能覆蔽此心。然是人者其實
　　　未得天眼能見彼佛。亦無天耳聞彼法音。復非神通往彼世界。又亦不於
　　　此世界沒生彼佛前。而實但在此世界中。積念熏修久觀明利故。終得
　　　彼阿彌陀如來應等正覺。僧眾圍遶菩薩會中。或見自身在彼聽法。聞已
　　　憶念受持修行。或時復得恭敬禮拜尊承供養彼阿彌陀如來應等正覺已。
　　　是人然後起此三昧。其出觀已次第思惟。如所見聞為他廣說。】</經>
　　復次賢護以下，仍是先舉譬喻。以有人遠出他國，夢中還家為喻。夢中實無分
於晝夜，亦無分於內外。其眼根不因墻壁石山為障，亦不為幽冥黑暗所礙，悉能洞
見一切。
　　賢護！菩薩摩訶薩，心無障礙，亦復如是。
　　菩薩摩訶薩，修習思惟諸佛現前三昧，亦復如是。當菩薩思惟憶念時，彼佛國
土，凡一切須彌山王，鐵圍山，大鐵圍山，乃至餘諸黑山等。不能與此眼根為障，
亦不能覆蔽其心。與若男若女，夢中見返居家，墻壁石山，不能與眼根為障一樣。
　　須彌山於諸山中最高，出海八萬四千由旬，故稱須彌山王。須彌山係金、銀、
琉璃、玻璃，四寶所成。
　　須彌山周圍，另有八重山。最外一重，名鐵圍山，山純鐵所成，環繞一小世界
。
　　環繞一小世界者，名鐵圍山。環繞大千世界者，名大鐵圍山。
　　然是人者，其實未得天眼，能見彼佛。亦無天耳，聞彼法音。復非神通，往彼
世界。
　　此言修習思惟諸佛現前三昧者，實不以神通，見彼佛，聞彼佛說法。乃以肉眼
見佛聞法，到彼國也。
　　亦不於此世界沒，生彼佛前。而實但在此世界中，積念熏修，久觀明利故，終
得睹彼阿彌陀……
　　實非於此娑婆世界沒，生彼阿彌陀佛前。而是積念熏修諸佛現前三昧故，見彼
阿彌陀佛，與大眾圍繞說法。行者或見自身，亦在彼聽法。
　　乃至聞說法已，憶念受持修行。或者恭敬禮拜尊承供養阿彌陀佛。
　　是人起此三昧以後，并能為他人廣說。
　　綜觀此經，以觀想念佛為主。觀想念佛，要以觀無量壽佛經所說，最為詳盡。
及至佛說無量壽經，阿彌陀經，均以持名念佛為主。其修習要領卻是一樣，均在乎
制心一處，無事不辦。所以慧遠大師的「專思寂想」，與持名念佛的「一心不亂」
，實是同樣的道理。
　　我國至姚秦弘始年間，鳩摩羅什大師，譯出阿彌陀經一卷。至劉宋時代，乃有
無量壽經，觀無量壽佛經，及悲華經等之譯出。於是持名念佛，為眾所倡。良以持
名一門，修之頗易，證之尤深，蒙佛加被，臨終接引。尤其三根普被，利鈍全收。
實方便中之大方便也。故持名念佛一門，至今不衰。
　　<經>【復次賢護。如此摩伽陀國有三丈夫。其第一者。聞毘耶離城有一婬女名
　　　須摩那。彼第二人聞有婬女名菴羅波離。彼第三人聞有婬女名蓮華色。
　　　彼既聞已各設方便。繫意懃求無時暫廢。然彼三人實未曾如是諸女。
　　　直以遙聞即興欲心專念不息。後因夢已在王舍城。與彼女人共行欲事。
　　　欲事既成求心亦息。希望既滿遂便覺寤。寤已追念夢中所行。如所聞見
　　　如所證知。如是意念來詣汝所。具為汝說者。汝應為彼方便說法隨順教
　　　化。令其得住不退轉地。究竟成就阿耨多羅三藐三菩提。彼於當來必得
　　　成佛。號曰善覺如來應供等正覺明行足善逝世間解無上士調御丈夫天人
　　　師佛世尊。如是三人既得忍已。還復憶念往昔諸事了了分明也。】</經>
　　復次賢護！如此摩伽陀國，有三丈夫……
　　摩伽陀國，在中印度。王舍城為此國之都城。如此譬喻，說明於彼阿彌陀佛，
專思寂想，便得成就諸佛現前三昧。餘文明了，不作贅解。
　　汝應為作方便，隨順教化。……
　　隨順其「繫意勤求，無時暫廢。」之方便，教令思惟阿彌陀佛也。如是修習諸
佛現前三昧。
　　以修習諸佛現前三昧故，令其得住不退轉地，究竟成就阿耨多羅三藐三菩提。
　　不退轉名阿鞞跋致。依彌陀要解，不退有三，一、位不退。為藏教初果，通教
見地，別教七住，圓教初信。二、行不退。藏教無行不退；通教係菩薩位，別教在
十行位，圓教在十信位。三、念不退。通教無念不退；別教初地以上，圓教初住以
上。令其得住不退轉地，便可究竟成就無上佛菩提了。
　　佛授記說，彼於當來必得成佛，號曰善覺，如來應供等正覺明行足善逝世間解
無上士調御丈夫天人師佛世尊。
　　若總說，前五號（如來至善逝），是自覺自利德。後四號（世間解至天人師）
，是覺他利他德。自覺覺他圓滿，稱之為佛。如是十號具足，名為世尊。
　　若分別說，無有虛妄，如實而來，名如來。為一切眾生作良祐福田，名應供。
於空知無量，於無量知空，名等正覺。具足三達，名明行足。如實而去，名善逝。
知一切眾生正報依報，名世間解。無與等者，德尊位極，名無上士。能調他心，名
調御丈夫。教化度脫眾生，名天人師。自覺覺他覺行圓滿，名為佛。十號具足，稱
世尊。
　　大般涅槃經，解說尤詳，為節省篇幅，不擬廣引。
　　佛最後說，如是三人既得忍已，還復憶念往昔諸事，了了分明也。
　　得忍者，得不退轉也。憶念往昔諸事，了了分明者，能憶宿命也。
　　<經>【賢護。彼善男子善女人等。若欲成就菩薩摩訶薩思惟一切諸佛現前三昧
　　　。亦復如是。其身常住此世界中。暫得聞彼阿彌陀如來應供等正覺名號
　　　。而能繫心相續思惟次第不亂。分明彼阿彌陀佛。是為菩薩思惟具足
　　　成就諸佛現前三昧。】</經>
　　舉過譬喻以後，以法合之。故曰彼善男子善女人等，若欲成就菩薩摩訶薩，思
惟一切諸佛現前三昧，亦復如是。
　　其身常在此世界中，暫得聞彼阿彌陀佛名號，而能繫心相續思惟次第不亂。乃
至分明見彼阿彌陀佛，是即成就諸佛現前三昧也。
　　故得念佛三昧者，當是見佛也。是故無論觀想，無論稱名，得成就者，當即見
佛。古德云，見佛有三種，即現前見佛，定中見佛，夢中見佛。
　　若能見佛，身雖在此娑婆世界，已是西方蓮池中人矣。
　　<經>【因此三昧得見佛故。遂請問彼阿彌陀佛言。世尊。諸菩薩等成就何法。
　　　而得生此佛剎中耶。爾時阿彌陀佛語是菩薩言。若人發心求生此者。常
　　　當繫心正念相續阿彌陀佛便得生也。】</經>
　　因此諸佛現前三昧，便得見阿彌陀佛。見彼阿彌陀佛，於是請問於佛，成就何
法，得生阿彌陀佛國土？阿彌陀佛即時答言，常當繫心正念相續阿彌陀佛，便得生
也。
　　<經>【既得生已世尊於是知彼心故亦即念彼。彼方得見佛世尊耳。】</經>
　　世尊於是知彼心故，亦即念彼。謂眾生念佛而感，佛亦念眾生而應。佛生感應
道交，便得見佛。
　　<經>【賢護。時彼阿彌陀如來應等正覺。告彼人言諸善男子。汝當正念精懃修
　　　習發廣大心必生此也。賢護。時彼菩薩復白阿彌陀佛言。世尊。是中云
　　　何念佛世尊。精懃修習發廣大心得生此剎耶。賢護。時彼阿彌陀佛復告
　　　彼言。諸善男子。若汝今欲正念佛者。當如是念。今者阿彌陀如來應等
　　　正覺明行足善逝世間解無上士調御丈夫天人師佛世尊。具有如是三十二
　　　相八十隨形好。身色光明如融金聚。具足成就眾寶輦轝。放大光明坐師
　　　子座。沙門眾中說如斯法。其所說者。謂一切法本來不壞亦無壞者。如
　　　不壞色乃至不壞識等諸陰故。又如不壞地乃至不壞風等諸大故。又不壞
　　　色乃至不壞色等諸入故。又不壞梵乃至不壞一切世主等。如是乃至不念
　　　彼如來。亦不得彼如來。彼作如是念如來已。如是次第得空三昧。善男
　　　子。是名正念諸佛現前三昧也。賢護。爾時彼菩薩從三昧起已來詣汝所
　　　說此三昧相者。汝時即應為彼說法隨順教化。令於阿耨多羅三藐三菩提
　　　得不退轉。】</經>
　　賢護！時彼阿彌陀如來應供等正覺，告彼人言……
　　阿彌陀佛告彼人言，汝當正念，精勤修習發廣大心，必生我國也。
　　彼菩薩問阿彌陀佛言，云何念佛、修習、發廣大心，得生此土呢？
　　時阿彌陀佛答言，汝今欲正念佛者，當如是念。念阿彌陀佛十號具足，萬德莊
嚴。念阿彌陀佛三十二相八十種好，身金色光明。即所謂阿彌陀佛身金色，相好光
明無等倫是也。
　　念阿彌陀佛具足成就眾寶輦轝（輿）。念阿彌陀佛放大光明，坐師子座。於沙
門眾中說如是法。以下特明說法內容。
　　謂一切法，本來不壞，亦無能壞者。此是總說，謂一切法無壞無雜。何以故？
以一切法畢竟空故，一切法無生故，一切法無能所故。以下便分別說。
　　如不壞色受想行識五陰，因為五陰皆空故。如不壞地水火風四大，因為四大皆
空故。
　　如不壞色聲香味觸法，眼耳鼻舌身意等十二入，以十二入十八界皆空故。又不
壞梵者，不壞色界也。不壞一切世主者，不壞欲界人天也。此不壞一切法，而達法
性空之謂也。
　　以上說一切眾生皆空，以下復明一切佛空。或者有人疑問，眾生虛妄，固應是
空。諸佛真實，焉得謂空？
　　當知唯徹證真空者，方名為佛。若有少念不空，便是眾生也。
　　如是乃至不念彼如來，亦不得彼如來。
　　不念彼如來者，非是斷滅想也，而是空一切諸念，即名念佛也。須知佛念空，
而空念亦空，方為空一切諸念。若唯知佛念空，不知空念亦空者，則佛念空之「念
」，即不空也。若有少念不空，即名眾生。
　　不得彼如來者，本來無一物也，一切法不可得也。此「不可得」，亦不可得也
。
　　如是次第，得空三昧，是謂空三昧也。空三昧者，非是斷滅也，而是不取於相
，如如不動也。善男子！是名正念諸佛現前三昧。歸結來說，即慧遠大師所說的，
專思寂想也。
　　賢護！如果彼菩薩從三昧起，來詣汝所，說此三昧相者。汝便應為其說法，隨
順其根機而教化之。令彼於無上菩提得不退轉，究竟佛道。
</檔>
