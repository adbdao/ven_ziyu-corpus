<檔>
<篇>大方等大集經賢護分通義</篇>
<節>大方等大集經賢護分通義</節>
　　　　<節>三昧行品第二</節>
　　<經>【爾時世尊復告賢護菩薩摩訶薩言。賢護。若諸菩薩摩訶薩具行四法。則
　　　能得是現前三昧。】</經>
　　以上說過諸佛現前三昧甚深之理，下文便講修習三昧應行之事。事中分別四法
，行之可成就三昧。
　　<經>【何等為四。一者不壞信心。二者不破精進。三者智慧殊勝。四者近善知
　　　識。賢護。是為菩薩具足四法則得成就現前三昧也。】</經>
　　何等為四以下，分別說四事。具足四法者，便得成就諸佛現前三昧。
　　一者不壞信心。
　　不壞信心者，決定信也。若修彌陀淨土，即應信有極樂，信有彌陀。終無絲毫
疑惑，終無退惰之心。堅信念佛為因，往生為果。因必致果，果必應因。進而相信
，全因為果，全果在因。因賅果海，果徹因源。當我至誠念佛之時，已是西方寶池
中人。
　　不壞信者，決定信不退轉也。初果須陀洹得決定信，永不退轉惡道，入正定聚
。
　　二者不破精進。
　　不雜修曰精，不懈怠不退失曰進。精進者，遮諸惡法不生，持諸善法不失也。
遮諸惡法不生者，心不隨境轉也。持諸善法不失者，清淨一心也。
　　三者智慧殊勝
　　殊勝智慧者，非如世無辯聰。乃無漏智，清淨智也。無漏智慧，不被一切煩惱
所破。清淨智慧，能破一切煩惱。無漏智慧，可以自度。清淨智慧，可以度人。
　　四者近善知識。
　　諸佛菩薩，為大善知識。善知識者，無有我慢。以無我慢故，不生分別憎愛之
心。無分別憎愛心故，無有貪瞋癡三毒。無三毒故，不造十不善業。是為善知識，
反之則為惡知識。
　　<經>【賢護菩薩摩訶薩復有四法。能具足行則能成就現前三昧。何等為四。一
　　　者乃至於剎那時無眾生想。二者於三月內不暫睡眠。三者三月經行唯除
　　　便利。四者若於食時布施以法。不求名利無望報心。賢護。是為菩薩具
　　　足四法則得成就現前三昧也。】</經>
　　賢護菩薩摩訶薩！復有四法，能具足行，則能成就現前三昧。如此四法，是言
般舟行道也。
　　一者乃至於剎那時，無眾生想。
　　眾生者，色受想行識五陰也。色受想行識者，身心也。色為身，受想行識為心
。此謂乃至於剎那時，不著身心想也。
　　二者於三月內不暫睡眠。
　　三月般舟行道，不坐不臥不睡眠。經行辦道，一心念佛。
　　三者三月經行，唯除便利。
　　三月般舟行道，除去大小便利時間，唯有經行不懈。經行者，直進也，非是旋
繞。「經」者，取經緯之經意。據說佛經行處，以石墊起一條甬路，二丈四尺長，
三尺寬，三寸高。佛於上經行。
　　四者若於食時，布施以法，不求名利，無望報心。
　　布施以法者，頭陀行也。比丘得食，分作三分。一分施飢渴者。又減一摶食，
置淨石上，施禽獸。取一分自食。若不見困乏者，但食三分之二，亦留一分。不得
盡食極噉。
　　清淨自活，身離憒鬧，心離欲蓋，不求名利。若有所施，無望報之心。
　　<經>【賢護。菩薩摩訶薩復有四法。能具足行則得成就現前三昧。何等為四。
　　　一者勸他見佛。二者教人聽法。三者心無嫉妒。四者勸他發菩提心。賢
　　　護。是為菩薩具足四法則得成就現前三昧也。】</經>
　　賢護！菩薩復有四法，能具足行，則得成就現前三昧。此四法者，勸人信敬三
寶也。
　　一者勸他見佛。
　　念佛者必定見佛。故勸他見佛者，勸人念佛也。若能勸人念佛，即能成就見佛
三昧。
　　二者教人聽法。
　　以上二法，教人見佛聞法也。
　　三者心無嫉妒。
　　無嫉妒者，能與眾和合也。此是敬僧。
　　四者勸他發菩提心。
　　發菩提心者，發成佛心也。發成佛心者，發度一切眾生心也。金剛經云，發菩
提心者，應降伏取相心，應無所住而生其心。
　　<經>【賢護。菩薩摩訶薩復有四法成就三昧。何等為四。一者造佛形像勸行供
　　　養。二者書寫是經令他讀誦。三者慢法眾生教令發心。四者護持正法令
　　　得久住。賢護。是為菩薩具足四法則得成就現前三昧也。】</經>
　　一者造佛形像，勸請供養。
　　建塔塑像，勸請供養，乃像末時期功德。能令三寶住世。
　　二者書寫是經，令他讀誦。
　　書寫此賢護經，以廣流布。以此功德，可得諸佛現前三昧。
　　三者慢法眾生，教令發心。
　　對慢法不信之眾生，教令起信，發心修習念佛三昧。
　　四者護持正法，令得久住。
　　正法者，佛法也。法華云，唯有一佛乘，無二亦無三。故傳此念佛三昧，即護
持正法也。無量壽經云，佛法滅後，唯此無量壽經，多住世百歲。故護持此現前三
昧者，即護持正法，令得久住也。
　　<經>【爾時世尊。為重明此義。而說偈言。
　　　汝等當住佛法中　勿藏正言及我法　念勤精進除睡蓋　三月不坐唯經行
　　　食時廣說而施他　宣揚諸佛無比法　不求名聞及利養　無所著故得此禪
　　　莫生嫉妒及瞋恚　當思解脫諸欲心　樂此三昧求住者　勤念無懈爾乃得
　　　金色百福莊嚴相　端正圓滿若花榮　世間樂見光明體　常睹諸佛在現前
　　　往古諸佛及將來　現在一切人中勝　汝等一心恭敬禮　亦常專念修供養
　　　汝若供養彼諸佛　應以華香及塗香　慧施美食起淨心　證此三昧殊非難
　　　諸佛塔前作眾樂　蠃鼓鉦鐸諸妙音　歡喜踴躍難稱量　必當成就此三昧
　　　勸造尊像無比身　綵畫莊嚴具足相　金色光大無瑕垢　證此三昧良非難
　　　各各常念修法施　清持禁戒及多聞　精勤勇猛除懈怠　得此三昧終不久
　　　不應他所懷毒心　亦捨世間諸欲事　常以慈悲念一切　三昧豈遠在現前
　　　於法施所常隨喜　尊重恭敬等如來　莫生輕慢與慳貪　喜心供養除嫉
　　　無量諸佛共稱揚　汝但懃求自當得　世尊鄭重演說斯　為修如是妙法故】</經>
　　此係重頌長行文，且文顯易明。故不備解，僅擇要釋之。
　　汝等當住佛法中，勿藏正言及我法。
　　汝等於我法中住，勿藏者，勿隱覆正法之言，及我佛法也。
　　食時廣說而施他。似應為食時廣「設」而施他。
　　不求名聞及利養，無所著故得此禪。
　　念佛三昧，即念佛定也。故曰無所著故得此禪。
　　金色百福莊嚴相。
　　百福者，吉藏大師法華義疏云，以修身口意十善而得福報，一善有五品心，即
下品，中品，上品，上中品，上上品。十善則合成五十。於始有五十，於終亦有五
十，名百福也。
　　諸佛塔前作眾樂，蠃鼓鉦鐸諸妙音。似應為「螺」鼓鉦鐸諸妙音。
　　各各常念修法施，清持禁戒及多聞。似應為「淨」持禁戒及多聞。
　　不應他所懷毒心。
　　不應於他人懷毒惡之心也。
</檔>
