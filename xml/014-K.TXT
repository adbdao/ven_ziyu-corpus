<檔>
<篇>大方等大集經賢護分通義</篇>
<節>大方等大集經賢護分通義</節>
　　　　<節>戒行具足品第七</節>
　　<經>【爾時賢護菩薩。復白佛言。希有世尊。乃有如斯最勝三昧。世尊。若諸
　　　菩薩捨家出家。深心樂欲說此三昧。亦當思惟此三昧者。彼等應當安住
　　　何法。而能宣說及思惟耶。佛告賢護言。賢護。若有菩薩捨家出家深樂
　　　廣宣。復欲思惟如是三昧者。彼出家菩薩當先護持清淨戒行。不缺戒行
　　　。不染戒行。不污戒行。不濁戒行。不著戒行。不動戒行。不被呵戒行
　　　。智者所讚戒行。聖所愛敬戒行。應當念知如是諸戒也。賢護。彼出家
　　　菩薩云何當得清淨戒行。乃至云何當得聖所愛敬戒行也。賢護。彼出家
　　　菩薩。應當依彼波羅提木叉。成就威儀成就眾行。乃至成就微塵數等戒
　　　行。見已驚怖清淨活命。於諸戒中當念成就。應信甚深不得著忍。於空
　　　無相無願諸法中。聞說之時心不驚怖。無有悔沒。賢護。以是因緣。彼
　　　出家菩薩成就如是清淨戒行。不見戒行不著戒行。乃至成就聖所愛敬戒
　　　行也。】</經>
　　爾時賢護菩薩，復白佛言，希有世尊，乃有如斯最勝三昧。世尊！若諸菩薩捨
家出家，深心樂欲說此三昧，亦當思惟此三昧者，彼等應當安住何法？
　　賢護菩薩請問，出家菩薩，欲以此現前三昧，度眾與自度者，當安住於何法？
　　佛言若有出家菩薩，深樂廣宣化他，復自思惟修行如是三昧者。當先護持清淨
戒行。
　　所以修念佛三昧欲得受用者，應須持戒念佛。應須護持清淨戒行，不缺戒行者
，具足持戒，無有破缺也。不染戒行，不污戒行，不濁戒行，不著戒行。若持戒不
明開遮持犯，只知執著於戒，亦為犯戒也。
　　不動戒行，堅持淨戒，不為境所動搖也。不被呵戒行，不被譏嫌呵責，於所持
戒，清淨圓滿。智者所讚戒行，聖所愛敬戒行。應如是護持清淨戒行也。
　　賢護！彼出家菩薩，應當依彼波羅提木叉，成就威儀，成就眾行，乃至成就微
塵數等戒行。
　　波羅提木叉，譯為別解脫戒。用於簡別定共戒，與道共戒。定共道共二戒，名
總解脫戒。定力若失，則定共戒一時俱失。道力若退，則道共戒一時俱失。故名總
解脫戒。
　　波羅提木叉則不同，七眾所受，皆別解脫戒。例如比丘二百五十條戒，受持一
條戒，則得一條戒之解脫。如果破一戒，餘戒依然光潔，餘戒功德依然存在，依然
可得到餘戒之解脫。故曰別解脫戒。
　　成就威儀，成就眾行，乃至成就微塵數等戒行。
　　例如比丘戒，除前二聚為戒律，其餘諸聚，即屬威儀及眾行法。故一般具稱為
律儀。大比丘有三千威儀，八萬細行，故曰成就微塵數等戒行。
　　見已驚怖，清淨活命，於諸戒中，當念成就。
　　佛言若人見小罪，生大驚怖，此人定成佛道。所以見已驚怖者，是言見小罪生
大驚怖也。
　　清淨活命，不以邪命自活也。比丘應如法求資生，不應邪命自活。邪命有五種
，一、於諸世人，詐現異相，以求利養。二、自說功德，以求利養。三、占相吉凶
，以求利養。四、高聲現威，以求利養。五、自說所得利，以動人心而求利養。無
有邪命自活，如法求資生者，謂清淨活命。於己所受戒中，時時當念成就之。
　　應信甚深不得著忍。
　　不得著忍者，不可得忍，不可住著忍。不可得忍，不可著忍者，即無生忍也。
於甚深的無生忍，應深信不疑也。
　　於空無相無願諸法中，聞說之時，心不驚怖，無有悔沒。
　　空無相無願，是三三昧。諸法因緣生，無有自性，無自性故空。一心安住如是
空法，名空三昧。空法無相，一心安住如是無相，名無相三昧。於空於無相法，不
應有所願求，一心安是法，名無願三昧。是即三三昧也。
　　心不驚怖者，深信也。無有悔沒者，既信以後，則無悔改失沒也。
　　賢護！以是因緣，彼出家菩薩，成就如是戒行。不見戒行，不著戒行，乃至成
就聖所愛敬戒行也。
　　以依波羅提木叉，成就威儀眾行，畏慎小罪，清淨活命，於諸戒中時時當念成
就，深信不可得不可著忍，深信三三昧。以如是等因緣，便能成就如上所說等戒行
。
　　不見戒行，不生我見戒行也。若生我見，則必於戒行有缺，有染，有污，有濁
。若不生我見，則於諸戒行，自然具足矣。
　　<經>【爾時賢護菩薩。復白佛言。世尊。彼出家菩薩。云何得有如是不清淨戒
　　　行缺戒行染著戒行污戒行依倚戒行智所訶毀戒行聖所不愛戒行也。佛告
　　　賢護菩薩言。賢護。若有出家菩薩。取著色。受持禁戒修於梵行。如是
　　　取著受。取著想。取著行。取著識。受持禁戒修行梵行。修行已。作如
　　　是念。我今如是持戒如是苦行。如是修學如是因緣。彼出家菩薩成就如
　　　是不清淨戒。乃至聖者所不愛戒。是謂為求有故。為有生故。為受欲果
　　　故。為生處所故。】</經>
　　爾時賢護菩薩，復白佛言，世尊！彼出家菩薩，云何得有如是不清淨戒行。缺
戒行，染著戒行，污戒行，依倚戒行，智所訶戒行，聖所不愛戒行也。
　　賢護菩薩反問，彼出家菩薩，為何因緣有此不清淨戒行？例如缺戒行，染著戒
行，污戒行，依倚戒行，智所訶戒行，乃至聖所不愛戒行。
　　依倚戒行者，乃於戒生有所得心也，於戒生有所住心也。不能通達一切法空，
無能依倚，亦無所依倚。
　　佛告賢護菩薩，若出家菩薩取著色，受持禁戒，修於梵行。取著受想行識，受
持禁戒，修於梵行。修行已，并作如是念，我今持戒、苦行、修學、清淨梵行，願
我未來，受天人中之果報。以是因緣便成就不清淨戒行。
　　所以出家菩薩為求有故，為求有生故，為受欲樂果報故，為求生處所故。以是
因緣，便成就不清淨戒。
　　<經>【賢護。是故彼出家菩薩。念欲說此三昧思此三昧者。要當先具清淨戒行
　　　乃至成就聖所愛戒。亦念常行檀波羅蜜。所謂最勝施。諸法施。上施妙
　　　施微妙施。精妙施無上施。亦常勇猛精進不休。不捨重擔。不忘正念常
　　　行一心。正信清淨無有嫉妒。不著世間利養名聞。如法索求以濟形命。
　　　恒行乞食不受別請。厭離人間樂阿蘭若。尊崇聖種敬事頭陀。息世語言
　　　但論出世。處眾靜默假言不多。常敬於他不敢輕慢。於一切時常行愧
　　　。有恩必知知恩必報。於善知識常念親近。諸師尊所謹事無違。若聞如
　　　是甚深經典。專心聽受終無疲厭。於法師所起慈父心善知識心。乃至生
　　　於諸如來想。以為如是微妙法故。成就無上大菩提故。轉增愛敬尊重心
　　　故。】</經>
　　賢護！是故出家菩薩，欲宣說此三昧，思惟此三昧者，當先具足清淨戒行。亦
當常行布施波羅蜜。
　　所謂最勝施，諸法施……
　　以此諸佛現前三昧，與人演說，便是最勝施，諸法施，上施妙施微妙施，便是
精妙施，無上施。
　　亦常勇猛精進不休，不捨重擔。
　　不捨重擔者，不捨度一切眾生也。如勝鬘經云：「又如大地持四重擔。何等為
四？一者大海，二者諸山，三者草木，四者眾生。如是攝受正法善男子善女人，建
立大地，堪能荷負四種重任，喻彼大地。何等為四？謂離善知識無聞非法眾生，以
人天善根而成熟之。求聲聞者，授聲聞乘。求緣覺者，授緣覺乘。求大乘者，授以
大乘。」
　　不忘正念，常行一心。
　　正念者，思惟佛念也。不忘思惟諸佛現前三昧，常行一心，不為外境所亂。
　　正信清淨，無有嫉妒。
　　一心念佛，即是正信清淨。唯信佛為最正信。無有嫉妒，常起隨喜心也。
　　不著世間，利養名聞。
　　不染世間之名譽利養。
　　如法索求，以濟形命。
　　出家人以法施眾生，在家白衣，理應以財施供養出家人。此為如法求資生。不
以五種邪命求資生，故曰如法索求，以濟形命。
　　恒行乞食，不受別請。
　　佛制比丘，恒行乞食，清淨自活，於己可除我慢，於眾生可為福田。別請者，
於僧眾中，特別請一人供養。如法比丘，不受別請。
　　厭離人間，樂阿蘭若。
　　厭離人間之憒鬧，樂居閑靜之阿蘭若。菩薩樂居山林也。大乘本生心地觀經云
，菩薩居阿蘭若有三品。上品阿蘭若，菩薩於露地常坐不臥。中品阿蘭若，菩薩於
樹葉中常坐不臥。下品阿蘭若，菩薩於石室中常坐不臥。
　　尊崇聖種，敬事頭陀。
　　尊崇聖人，敬事嚴持禁戒的頭陀行者。
　　息世語言，但論出世。
　　世間語言，鬥諍紛起，有名無實。出世語言，清淨無諍，有言有實。
　　處眾靜默，假言不多。
　　佛告比丘相處有二事，一者聖說法，二者聖默然。聖默然者，坐禪也。世人相
處，聒噪不休。比丘處眾，靜默安然。
　　假者假借，「假言不多」者，謂不多言說也。比丘處眾，不多言說。
　　常敬於他，不敢輕慢。
　　出家菩薩，恭敬一切不敢輕慢。如常不輕菩薩，看一切眾生，皆是當來佛，不
敢輕慢也。
　　於一切時常行慚愧。
　　慚、愧是二種淨法，能護世間令得出離。具慚愧者，可起一切善法。無慚無愧
，能生一切惡法。故於一切時，應常行慚愧。慚愧之人，則可無放逸。無放逸則六
根清淨，六根清淨則道業增長。
　　有恩必知，知恩必報。
　　應知恩者有四，大乘本生心地觀經云，一、父母恩，二、眾生恩，三、國王恩
，四、三寶恩。
　　父有慈恩，母有悲恩。縱一日三時割自身肉，以養父母，猶未能報一日之恩也
。
　　經云，一切眾生，無始劫來互為父母。故一切男子是我父，一切女人是我母。
我生生世世，從彼受身，故於我有大恩。
　　經云國王福德最勝，以正法治世，安樂一切眾生。故於我有恩。
　　三寶利樂眾生，無有休息。功德無比，猶如大海。智慧無礙，等於虛空。是一
切眾生良祐福田，令一切眾生超昇彼岸。此恩難報也。
　　於善知識，常念親近，諸師尊所，謹事無違。於師尊所，聞此諸佛現前三昧甚
深經典，專心聽受，終無疲厭。於法師應起慈父想，起善知識想，乃至生諸佛想。
皆因聽受此現前三昧法故，皆因能成就無上大菩提故。所以於法師，轉增愛敬尊重
之心。
　　<經>【復次賢護。若彼菩薩或時至於聲聞人所。聞說如是甚深經法。彼法師所
　　　無愛敬心。無尊重心。不生慈父想。不生善知識想。不生諸佛想。不生
　　　教師想。不能親近承事供養。隨於何所聞是經典。當知是人不能聽受書
　　　寫解說令法久住。如是之人若能聽受。若能書寫若能解說。令法久住無
　　　有是處。】</經>
　　佛告賢護菩薩言，若彼出家菩薩，或時於聲聞人所，聞說此諸佛現前三昧甚深
經法。出家菩薩視彼聲聞人，無愛敬心，無尊重心，不生慈父想，不生善知識想諸
佛想教師想。復不能親近、承事、供養。以如是因緣故，雖得聞是經，當知是人不
能聽信接受，不能書寫解說令法久住。如是之人，若能聽受，乃至令法久住者，無
有是處。
　　<經>【復次賢護。若彼菩薩或復至於聲聞人所。聞說如是增上妙法。不生愛敬
　　　心。不生尊重心。及至不生諸佛想。不能盡心親近供養者。若能讀誦若
　　　能受持若能解說。令是經典不速滅者。無有是處。何以故。以不尊重是
　　　經典故。是故斯法不久必滅。】</經>
　　以上是於人不敬，此是於法不敬。
　　復次賢護！若彼出家菩薩，或復至聲聞人所，聞說如是現前三昧，增上妙法。
於此妙法，不生愛敬心，不生尊重心，不生諸佛想，不能盡心親近供養。此是言彼
出家菩薩，於聲聞人所，聞如是三昧，於法不敬。
　　以如是不敬法因緣，若能讀誦，若能受持，若能解說，令此經典不速滅者，無
有是處。何以故？因為彼菩薩，不尊重此現前三昧經典。以是不敬經典因緣，令此
諸佛現前三昧法，不久必滅。
　　<經>【復次賢護。若彼菩薩。或復至於聲聞人所。聞說如是微妙經典。生愛敬
　　　心生尊重心。乃起教師想諸如來想。親承供養即能聽受。亦能書寫復能
　　　解說。能令是經久住利益。斯有是處。】</經>
　　相反地，若彼菩薩，於聲聞人所聞是經典，生愛敬心，尊重心，起教師想，諸
佛想。並能親近承事供養，即於此經能夠聽受、書寫、解說，令此經久住世間，利
益眾生，斯有是處也。
　　<經>【復次賢護。若彼菩薩復於聲聞人所。聞說如是微妙經典。即於彼所生尊
　　　重心。如諸佛想親近承事。恭敬供養者。如是之人雖未修學如是經典。
　　　即為修習。雖未解釋即為解說。令是妙法久住世間。不毀不滅斯有是處
　　　。何以故。以能愛敬尊重法故。是故此經久住世間賢護。以是因緣吾今
　　　語汝。是人於是說法師所。生愛樂心生敬重心。生尊貴心起善知識想。
　　　起教師想起諸佛想。盡心承事恭敬供養。賢護。若能如是是則名為行我
　　　所行受我教誡也。】</經>
　　復次賢護！若彼出家菩薩，於聲聞人所，聞說是經。即於彼所，於人於法生尊
重心，如諸佛想。親近承事，恭敬供養。雖然彼人未修學如是經典，即有修學如是
經典之功德。雖然未能解釋如是經典，即有解說如是經典之功德。便能令是諸佛現
前三昧妙法，久住世間，不毀不滅。
　　何以故？以彼菩薩，愛敬尊重法故。是知若人於此三昧及說此三昧之法師，愛
敬尊重，便能令此法久住世間也。
　　賢護！以是因緣我今語汝，是人於說法師所，生愛樂心，敬重心，尊貴心。起
善知識想，教師想，諸佛想。盡心承事、恭敬、供養。是人則名為依我教奉行，信
受我語，受我之教誡。
　　<經>【復次賢護。彼出家菩薩必欲解說如此三昧。復欲思惟此三昧者。常當樂
　　　行阿蘭若事。不得居處聚落城邑。捨離朋黨多求之處。不貪衣食。不得
　　　貯聚穀米食具。不得受畜財物生資。不得貪求名聞利養。不惜重命常念
　　　捨身。遠離貪著恒修死想。常行愧不造諸惡。攝受正法無有疑心。常
　　　念遠離不取眾相。當修慈心勿懷嫌怨。常起慈悲無行瞋恚。安心喜捨莫
　　　想愛憎。常當經行破除睡蓋。賢護。出家菩薩若能安住如是法行。則能
　　　修學解說思惟。如是念佛現前三昧也。】</經>
　　復次賢護！彼出家菩薩，欲與人解說，或自修思惟此三昧者。常當樂居閑靜處
，行阿蘭若事。阿蘭若事者，常坐不臥也。
　　不得居處聚落城邑等憒鬧處。應當捨離多有朋黨親友之處。不得貪著衣食，不
得貯藏積聚穀米及諸食具。即示常應乞食也。
　　不得受畜財物，及資生之具。示道人應少欲知足也。不得貪求名聞利養。示修
行人，唯道是務。
　　不惜重命，常念捨身。
　　不可愛惜保重自己之身命，常念捨身，往生淨土。善導大師云，欲往生者，不
得怕死。應視捨身，如脫弊衣，而換珍服，為稱意快事。故應遠離貪著，常念死想
。行人若常念死想，則可無貪著矣。
　　常行慚愧，不造諸惡，攝受正法，無有疑心。於正法堅信無疑也。
　　常念遠離，不取眾相。
　　常念遠離生死，知生死因，起於煩惱。既欲遠離生死，應當先斷煩惱。眾相者
，五陰相也，色受想行識五陰，譯為五眾。色為身相，受想行識為心相。身心二相
是生滅法，故不應取著身心相也。
　　當修慈愛之心，勿懷嫌恨仇怨。常起慈悲心，無有瞋恚行。安心喜捨，莫想愛
憎。此言慈悲喜捨四無量心也。
　　當經行破除睡眠，示精進行道。
　　賢護！出家菩薩，若能安住如是法行，則能修學、解說、思惟如是念佛現前三
昧。
　　<經>【爾時賢護菩薩復白佛言。希有世尊。如來應供等正覺。所說經典甚深甚
　　　深。最勝微妙不可思議。然彼未來諸菩薩等懈怠懶惰。雖聞如是深妙經
　　　典。生大恐怖驚疑退沒。不發歡喜愛樂之心。彼等當復作如是念。我今
　　　當應餘諸佛所乃可修習如是經典。所以者何。我今自知多諸障難。身遇
　　　病苦氣力甚微。寧堪修行如是經典。世尊。彼輩如是。於甚深法更生放
　　　捨遠離之心。不能發勤勇猛精進。樂欲成就如是經典。世尊。爾時亦當
　　　有諸菩薩。精進勤求專念之者。愛樂是法勸持是法。攝受是法。若諸法
　　　師說是法者。於是法中如法行故。能捨身命。不著名聞不求利養。不自
　　　宣說己身功能。不染衣不樂城邑。常趣空閑山林靜處。其或聞是微妙
　　　法故生大歡喜。更當具足發勤精進。聽受如是微妙法門。常讀誦故常念
　　　持故。思惟義故如說行故。彼等於未來世諸如來所。非徒直欲求彼多聞
　　　。亦無但求在於有處。唯為成就諸功德故。常念勤求精進勇猛。世尊。
　　　然復應有往昔己曾供養諸佛宿種善根。諸善男子善女人輩。發大精進為
　　　聞如是微妙法故。更發如是大誓莊嚴。願我當得乾渴肌膚。散骨消髓熾
　　　然身心。苦行不息。必欲成就如是妙典。終無暫時懈怠懶惰。而不聽聞
　　　微妙勝法。亦無不思甚深義理。復無捨他不為宣說。而常勇猛行大精進
　　　。但為攝受諸菩薩故。聽聞如來如是妙典。聞已即便生歡喜心。】</經>
　　爾時賢護菩薩，復白佛言，希有世尊……
　　賢護菩薩，先行讚歎。自希有世尊，至最勝微妙不可思議，乃讚佛及法也。
　　然彼未來諸菩薩等，懈怠懶惰。
　　謂於未來世，有的菩薩懈怠懶惰。聞此深妙經典，驚疑不信，或致退沒。於此
現前三昧，不發歡喜心愛樂心。彼以懈怠懶惰故，作如是念，我今多諸障難，身體
復遇病苦，氣力不足，無能修習如是經典。不如等後世於其他諸佛所，修習此諸佛
現前三昧吧。此是言懈怠懶惰之人，存有因循苟且之心。
　　世尊！彼輩以於甚深法，存有放捨遠離之心故，不能發勤勇猛精進，樂欲成就
此念佛三昧。
　　但是，爾時未來世，亦有諸菩薩，精進勤求專念此諸佛現前三昧。愛樂是法，
精勤修持此法，攝受此法。
　　如果聞諸法師演說是法時，便能於是法中，如法修行。以如法行故，便能捨身
為法，不求名聞利養，不自宣說己身功德才能。不染衣缽者，不貪求衣食也。不樂
城邑者，不貪求依報也。常趣空閑，山林靜處。遠離憒鬧，遠離欲蓋。
　　其或有菩薩聞此微妙法故，生大歡喜。更當具足發勤精進，聽受如是微妙法門
。彼等以常讀誦故，常念持如是經典故，思惟義理故，如說修行故。以如是因緣故
，彼等於未來世諸佛所，非僅求多聞智慧，亦非僅求在於有處。有處者，欲有色有
無色有也。易言之，即三界福報處也。唯為成就往生佛土諸功德故。為成就如是功
德，常念勤求精進勇猛精進也。
　　世尊！彼善男子善女人，於過去世，己（應為已）曾供養諸佛，種諸善根，發
大精進，方能得聞如是微妙三昧法也。
　　聞說是法已，更發大誓莊嚴其行。彼更發誓願言，願我當來，寧得乾渴肌膚。
似應為乾「竭」肌膚。
　　散骨消髓，熾然燒其心身。猶苦行不息，必欲成就如是三昧。
　　終無暫時懈怠懶惰，而不聽聞如是勝法。終無暫時懶怠懶惰，而不思惟如是甚
深義理。終無暫時懈怠懈惰，捨棄於他，不為一切眾生宣說。而常應勇猛行大精進
，為度一切眾生，為攝受諸菩薩。令彼菩薩等，聽聞如是妙典，生大歡喜心。
　　賢護菩薩說過自己的想法以後，於是蒙佛讚許。
　　<經>【爾時世尊讚彼賢護菩薩言。善哉善哉。賢護。如是如是。如汝所說。我
　　　今隨喜。 賢護。
我隨喜故。一切三世恒河沙等諸佛世尊皆亦隨喜。】</經>
　　佛印可曰，如是如是，如汝所說。於汝所說，我今隨順歡喜。一切三世恒沙諸
佛，皆亦隨順歡喜。
　　<經>【時彼賢護菩薩復白佛言。若有在家菩薩。處於世間聞是三昧。欲自思惟
　　　即為他說。乃至一日或經一夜。是人安住幾種行法。當得成就思惟三昧
　　　為他說也。佛言賢護。彼在家菩薩處於世間。若欲修習思惟三昧。或一
　　　日一夜乃至一牛乳時者。吾今語汝。彼在家菩薩既居世間。當應正信
　　　不起慳貪。常念行施隨多少施。當一切施不求果報。應歸依佛又歸依法
　　　亦歸依僧。不事天神亦無禮拜。不生嫉妒常念隨喜。當須清淨如法活命
　　　。不愛兒女不著妻妾。不染居家不財寶。常樂出家念除鬚髮。修八關
　　　齋恒住伽藍。常懷愧發菩提心不念餘乘。見有持戒清淨比丘修梵行者
　　　。終無調戲常行恭敬。從誰聞學如此三昧。當於師所生愛敬心。起尊重
　　　心善知識想。生教師想起諸佛想。一切眾具悉以奉之。常當識恩恒思報
　　　德。以能教我微妙法故。賢護。彼在家菩薩處俗之時。應住如是諸法行
　　　已。然後教示如是三昧。如是思惟如是修習。】</經>
　　賢護菩薩復白佛言，在家菩薩處於世間。前已問出家菩薩，修此三昧，安住何
法已。今復問在家菩薩欲思惟此三昧，欲宣說此三昧。乃至一日一夜，是人安住幾
種行法，方能成就是三昧也。
　　佛言。彼在家菩薩處於世間，欲修習此三昧。或一日一夜，乃至一牛乳時者
。亦作取牛乳也。喻極短時間。我今語汝，彼在家菩薩應住幾法行。
　　彼在家菩薩，既居世間，當正信佛法，不起慳吝貪著。常念行於布施。常念隨
緣隨力，或多或少行於布施。應當一切皆施，不求果報。一切皆施者，在家菩薩，
一切外財內財，皆應布施。
　　在家菩薩，應歸依於佛，歸依於法，歸依於僧。不應歸依一切外道，不應歸依
事奉天神，亦不向天神禮拜。
　　在家菩薩，不應生嫉妒心，常念隨喜功德。
　　當須清淨，如法活命。
　　在家菩薩，如法活命，不應作十二種惡律儀。十二種惡律儀者，一、屠羊，二
、養雞，三、養豬，四、捕鳥，五、捕魚，六、獵師，七、作賊、八魁劊，即劊子
手也。九、獄吏，十、咒龍，以咒術咒龍蛇為戲樂也。十一、屠犬，十二、伺獵。
總之害物傷慈之業，在家菩薩均不應為。為則非清淨如法活命。
　　不愛兒女，不著妻妾。
　　在家菩薩，對於妻兒家緣，不應過於愛著。身雖處世，心應常存出世之想。
　　不染居家，不財寶。
　　不染於田產財寶，常樂出家，念除鬚髮。
　　修八關齋，恒住伽藍。
　　八關齋者，八戒一齋。八戒者，不殺，不盜，不婬，不妄語，不飲酒，不香花
鬘塗身，不歌舞觀聽，不坐臥高廣大床。一齋者，過中不食也。「關」者，關閉也
，禁止也。即關閉殺、盜、婬，乃至坐臥高廣大床等八事也。伽藍者，譯為眾園，
即寺廟也。謂恒住寺廟，親近承事三寶也。
　　常懷慚愧，發菩提心，不念餘乘。
　　發菩提心者，發成佛心也。唯念一佛乘，不念聲聞緣覺菩薩等三乘。
　　見有持戒清淨比丘修梵行者，終無調戲，常行恭敬。
　　持戒清淨，不失人天之報。梵行即清淨行，無婬欲行。梵行之人報盡可生色界
天。於如是等比丘，終無輕慢調戲，常行恭敬。
　　從誰聞學如是三昧，當於師所，生愛敬心，起尊重心，善知識想，生教師想，
起諸佛想。
　　無論從誰人處，得聞如是三昧，得學如是三昧。於彼人所，應生愛敬心，尊重
心。對彼人應生善知識想，生教師想，生諸佛想。一切眾具，皆應供養之。於彼師
所，常當知恩報恩。因為彼教我如是三昧法故。
　　賢護！彼在家菩薩，處於世間，應住如是法行已。方能宣說教示如是三昧，方
能思惟修習如是三昧。
　　<經>【時彼賢護菩薩復白佛言。希有世尊。如來應供等正覺。今乃為彼出家在
　　　家諸菩薩輩。正信成就樂深法者。宣說如是無上妙法。令住如是無量法
　　　行。然後當得思惟解說如是三昧。世尊。如來滅後如是三昧。於閻浮提
　　　能廣行不。佛告賢護菩薩言。賢護。我滅度後此三昧經。於閻浮提四千
　　　年中廣行於世。而後五百年末一百歲中。正法滅時比丘行惡時。誹謗正
　　　法時。正法破壞時。持戒損減時。破戒熾盛時。諸國相伐時。當斯之際
　　　頗有眾生熾然善根。往昔已曾親近諸佛。供養修行殖善種子。為彼諸丈
　　　夫輩得是經故。此三昧典復當流行於閻浮提。所謂佛威神故。故令彼等
　　　於我滅後。聞此經已歡喜書寫。讀誦受持思惟其義。為他解釋如說修行
　　　。】</經>
　　賢護菩薩復白佛言，佛為出家菩薩及在家菩薩正信成就者，愛樂甚深佛法者，
說此無上妙法。令彼出家在家菩薩，住如是無量法行。然後當得思惟解說如是三昧
。但是如來滅後，此諸佛現前三昧，能否依然廣行於閻浮提？
　　佛言，我滅度後，此諸佛現前三昧經，於閻浮提中，四「千」年中，廣行於世
。
　　有人說四千年，為四「十」年之誤。謂佛滅後四十年中，此經於閻浮提，猶能
廣於世。
　　而後五百年，末一百歲中。
　　釋迦世尊，正法住世千年。因大愛道女眾出家，減為五百年；後因尼眾持八敬
法故，還復正法一千年。釋迦世尊像法千年，末法萬年。一切皆過，名為法滅。最
後五百年之末一百歲，此經以佛威神力故，猶住世也。
　　爾時佛之正法滅時，比丘行惡時，眾生誹謗正法時，正法破壞時，持戒損減時
，破戒熾盛時，諸國相伐時。當如斯之時，頗有不少眾生熾然生長善根。因為彼等
往昔已曾親近諸佛，已曾供養諸佛，修行佛法，種諸善根種子。我為彼諸丈夫輩得
聞是經故，此三昧經典，仍當流傳於閻浮提。此是以佛威神力故，令彼等於我滅後
，仍得聞此經。歡喜、書寫、讀誦、受持、思惟、解說、如說修行。
　　彼丈夫輩，篤行佛法者，名為丈夫也。如大般涅槃經云，「一切男女，具有四
法，則名丈夫。何等為四？一、善知識、二、能聽法，三、思惟義，四、如說修行
。若男若女，具是四法，則名丈夫。若有男子，無此四法，不得名為丈夫。何以故
？身雖丈夫，行同畜生。」
　　佛以大悲心，特留淨土法門，多住世百年，救度末法眾生。如無量壽經云：「
當來之世，經道滅盡，我以慈悲哀愍，特留此經，止住百歲。其有眾生，值斯經者
，隨意所願，皆可得度。」
　　佛既垂慈，眾生理當仰信。若妄自致疑，豈非自塞解脫路，而開地獄門耶？
　　<經>【爾時賢護菩薩。及寶德離車子。聞如來說正法滅時。悲泣雨淚。從座而
　　　起整理衣服。偏袒右肩右膝著地。合掌恭敬而白佛言。世尊。我等當於
　　　如來滅後。後五百歲末百年中。沙門顛倒時。正法欲滅時。誹謗正法時
　　　。破壞正法時。持戒損減時。破戒增長時。正法護減時。非法護增時。
　　　眾生濁亂時。諸國相伐時。能於如來所說經典妙三昧中。讀誦受持思惟
　　　義理為他廣說。何以故。我心無厭終不知足。是故我於如來所說修多羅
　　　中。能聽聞故能書寫故。能讀誦故能受持故。能思惟故能修行故能廣說
　　　故。】</經>
　　寶德離車子。離車譯為皮薄，是種族名。居毗舍離，為毗舍離的剎帝利種族。
其名寶德，故曰寶德離車子。
　　賢護菩薩及寶德離車子，聞如來說正法滅時，悲泣雨淚。向佛合掌互跪言，世
尊！我等發願，於如來滅後，後五百歲末百年中，沙門顛倒時，乃至諸國相伐時。
能於如來所說經典，諸佛現前妙三昧。讀誦受持思惟義理，并為他演說。
　　正法護減時，非法護增時。護持正法者減少；護持非法，護持外道法者增加也
。
　　何以故？因為我心於佛所說法，求之無有厭足。所以我於如來所說經典，能聽
聞，能書寫，能讀誦，能受持，能思惟，能修行，能廣為眾生宣說。
　　<經>【爾時商主優婆塞。伽訶岌多居士之子。那羅達多摩納等。聞如來說未來
　　　世中正法壞滅。為正法故悲哀泣淚。從坐而起整理衣服。偏袒右肩右膝
　　　著地。恭敬合掌而白佛言。世尊。我等能於如來所說妙修多羅。及能受
　　　持修多羅者。我皆攝護令得增長。世尊。我今復為如來所說微妙經典。
　　　作其加護。令得廣宣久住於世。何以故。以是經典能於無量阿僧祇劫。
　　　多所成就阿耨多羅三藐三菩提故。世尊。我等得聞未曾有法。至心受持
　　　思惟其義。為他解說廣行流布。世尊。我今聞此甚深經法一切世間無有
　　　信者。我先為其造善根器。然後為解。】</經>
　　爾時有一商主優婆塞，名伽訶岌多。其子名那羅達多摩納等。那羅達多，與其
少年學道者眷屬等。摩納即少年學道者。
　　彼等聞如來說未來世中，正法壞滅，亦皆悲哀泣淚。皆發願言，我等能於佛所
說微妙經典，及能受持此經典者，攝護令得增長。世尊！我等現在復護持如來所說
微妙經典。令此經典廣為傳布，久住於世。因為此經，能於無量阿僧祇劫，令修行
者，多所成就無上菩提故。
　　世尊！我等得聞是經，不但自己至心受持，思惟其義，為他人解說，廣行流布
。乃至一切世間聞此經法不生信者，我先於彼等造就其善根器，發起其信心，然後
再為其解說。
　　<經>【爾時眾中有五百比丘比丘尼優婆塞優婆夷四部眾等。聞如來說未來世中
　　　正法壞滅。為正法故悲泣雨淚。從坐而起整持衣服。偏袒右肩右膝著地
　　　。恭敬合掌而白佛言。世尊。我等受持如來正法。然諸大士善丈夫輩。
　　　爾時於我當作正依當作覆護。為我經理。能令我等於如來所說如是甚深
　　　修多羅中。取真實義如法修行。唯願世尊。付囑我等諸善丈夫分明立記
　　　。何以故。世尊。我及彼等皆起護持攝受正法及攝受者故。】</經>
　　爾時有五百比丘比丘尼優婆塞優婆夷，聞未來世正法壞滅，亦悲泣雨淚，發願
受持正法。
　　世尊！我等受持如來正法，然諸大士善丈夫輩，爾時於我當作正依，當作覆護
，為我經理，能令我等於如來所說如是甚深修多羅中，取真實義，如法修行。
　　四眾弟子發願受持此經。大士乃菩薩別稱。善丈夫輩，即稱菩薩也。謂願諸菩
薩，與我作正法之依止，與我作覆護。為我經理者，即攝受我等也。令我等於佛甚
深法中，能取真實義，能如法修行。
　　唯願世尊，付囑我等，及諸菩薩。分明立記者，願佛授記也。
　　何以故？何故求佛授記呢？因為我等，皆能護持正法，攝受正法。並能護持一
切攝受此正法者。
　　<經>【爾時世尊。即便微笑放金色光。其明遍照十方世界諸佛國已還至佛所。
　　　右遶三匝從頂上沒。爾時尊者阿難作如是念。世尊昔來已多微笑。然於
　　　笑時必為異事。我今應問微笑因緣。如是念已。即從坐起整持衣服。偏
　　　袒右肩右膝著地。合掌向佛。以偈白言。】</經>
　　諸佛常法，不輕微笑。佛若微笑，必有因緣，且有五色光從口而出。
　　世尊微笑，放金色光遍照十方世界諸佛國已，還至佛所，右遶三匝，從頂上沒
。
　　阿難尊者見佛微笑，知必有因緣，於是以偈問佛。
　　<經>【其心清淨行無穢　有大威德巨神通　一切最尊世中上　顯現無垢如明月
　　　無礙聖智解脫心　迦陵伽聲天中最　一切異輪莫能動　今忽微笑有何緣
　　　通達正真為我說　能多利益兩足尊　聞是如來微妙音　一切皆當大歡喜
　　　諸佛世尊豈虛笑　佛復放光有勝人　誰於斯日獲大利　是故今應宣笑旨
　　　誰於今日得證真　誰於今日受法王　誰於今日自灌頂　誰於今日登佛位
　　　誰於今日利世間　誰當總宣佛法藏　誰於佛智得常住　以是尊應顯笑緣】</經>
　　其心清淨行無穢下，讚佛三業清淨。
　　一切異輪莫能動。佛之身語意謂三輪，佛以三輪普度一切眾生。然一道清淨，
無有異穢。故曰一切異輪莫能動。
　　阿難問佛微笑因緣。誰於今日得正真下，問佛是否有人於今日成無上覺也。
　　<經>【爾時世尊。即以偈告長老阿難曰。
　　　阿難汝見大集不　攝護五百從坐起　身心歡喜發誠言　我輩當來獲斯法
　　　此等一心瞻察我　我於何時亦復然　咸於我前興大誓　我輩當來證斯道
　　　復有八輩從坐起　五百上首此為尊　彼於末世法壞時　為世間法故宣說
　　　我今告汝如是言　於此眾中無礙智　是輩非於一佛所　起立合掌敬諸尊
　　　我觀往昔無量世　八萬諸佛皆現前　八人為首從坐起　還為護持是妙法
　　　前此八萬億由他　復值如是數諸佛　心得解脫大名稱　彼時此輩已攝持
　　　今復於我勝法中　能為攝護利益首　教化無量菩薩眾　斷除嫉妒諸大人
　　　此等於我滅度時　取我舍利興供養　善持我斯諸佛事　安置篋笥遍十方
　　　平地造塔或在山　付囑天龍及金鳥　斯等依仗於此經　壽終皆得生天上
　　　後雖轉生於人間　而常不離勝家姓　善持我斯菩提事　還發大願隨本心
　　　或時為法至他國　恒值如是深妙典　得已轉授眾多人　以歡喜心除嫉妒
　　　求法悉誠無懈倦　輕財賤命豈愛身　降伏一切諸外論　常以妙法惠施彼】</經>
　　爾時世尊以偈回答阿難尊者。
　　阿難汝見大集不，攝護五百從坐起，身心歡喜發誠言，我輩當來獲斯法。
　　阿難汝可曾見此大眾齊集嗎？有五百比丘比丘尼，從座而起。皆歡喜發言，謂
我輩將來當得諸佛現前三昧。
　　此等一心瞻察我……
　　此五百比丘比丘尼，一心瞻仰於我。自謂我等輩，於當來任何時，皆恭敬瞻仰
世尊，如今日無異。此等輩並於我前，發大誓願。自謂我等於當來世，誓必修行證
此諸佛現前三昧。
　　復有八輩從坐起……
　　八輩者，四向四果也。即初果向，初果，二果向，二果，三果向，三果，四果
向，四果。如是八人，稱為四雙八輩。
　　復有如此八輩，從座而起。是這五百比丘比丘尼之上座，於五百眾中，為尊為
上。彼八輩人亦言，於末世正法壞時，彼等將為世間宣說此三昧。
　　我今告汝如是言下，佛稱歎此八輩眾。此八輩眾，已於眾僧中證得無礙智。表
示已證得果位也。此八輩眾，非於一佛所種諸善根。彼等往昔，已曾值遇八萬諸佛
。此八輩眾為眾中上座，從座起者。今於我法中，還護持如是諸佛現前三昧也。
　　前此八萬億由他……
　　往昔以前，距此八萬億那由他劫。那由他譯為億。此八輩眾，值遇如是八萬諸
佛。爾時已獲心解脫，解脫於見思煩惱曰心解脫。於彼時彼等已攝受修持此三昧。
今於我法中，復能攝護利益眾生而為上首。教化無量菩薩，斷除其嫉妒而成聖人。
　　此等於我滅度時……
　　謂此等八輩，於我滅後，供我舍利。安置篋笥者，藏經書之小箱也，用表流傳
經法。經法者，佛法身舍利。塔者，供佛舍利之所。
　　付囑天龍及金鳥者，天龍八部護法眾也。金鳥即金翅鳥，用略表八部眾。如是
八部，壽終皆得生於天上。由天上雖轉生於人間，而常不離勝家姓。勝家姓表佛門
。於佛門中，能善修習菩提道，還發大願隨本心者，發普度眾生之大願也。諸佛本
心，皆以度生為其大願。
　　或時為法至他國以下，文顯易明。
　　<經>【時世無能受斯經　亦無讀誦轉教人　唯有此輩五百賢　今於我前從坐起
　　　復此八士諸菩薩　當來北天授斯法　樂恒廣宣多利益　弘是甚深修多羅
　　　此八正士為上首　彼五百數復無增　遠離嫉妒棄名聞　來世當授廣大法
　　　如是比丘及尼輩　諸優婆塞優婆夷　巧智無妒登法師　當成正覺大威德
　　　彼不思議神德具　百福之體相莊嚴　得微妙樂除眾苦　長拔三毒煩惱根
　　　此等從今捨命已　終不受生惡道中　一切生中常和合　所遇菩提最勝事
　　　既捨一切惡趣生　亦能永離諸難處　功德不可知邊際　如是無量受多福】</經>
　　時世無能受斯經，謂當來末世，無能受持現前三昧經者，亦無能讀誦轉教他人
者。今此五百人，及八輩諸菩薩等，將來於北天傳授此法。
　　百福之體相莊嚴。善業可以致福，十善業可致十福。每一善復有五品心，即下
品、中品、上品、上中品、上上品。十善合成五十品。於始於終，各有五十心，故
名百福。
　　此等從今捨命已以下，謂此五百眾，從此命終後，永不生於惡道，永離諸難處
，受無量福。
　　<經>【復當得見彌勒佛　於彼常起和合心　恭敬供養利益他　唯求無上菩提故
　　　彼時此輩恒集會　承事超世兩足尊　為此諸佛妙菩提　當度生死登彼岸
　　　於後末世法壞時　彼等亦常持此法　如是所處恒修行　遇彌勒世事若斯
　　　所可於此賢劫內　廣為利益世間燈　彼一切處護是經　安住三世無所畏
　　　將來億數多諸佛　不可思議難得邊　斯皆供養廣修行　常護如是勝佛事
　　　其有在前成菩提　彼彼咸同修供養　而或於先取滅度　我住多世那由他】</經>
　　復當得見彌勒佛。謂此五百眾，當來生於彌勒佛世，得見彌勒佛。於彼常起和
合心者，出家眾曰和合眾。此五百人，常起出世之心也。
　　承事超世兩足尊。此言承事佛也。佛福慧兩足，於世出世間最尊。
　　賢劫即現在劫，今為賢劫中第九小劫。第九小劫出四尊佛。四佛者，拘留孫佛
，拘那含牟尼佛，迦葉佛，釋迦牟尼佛。第十小劫出一尊佛，即彌勒佛。
　　彼五百人，一切處護持此現前三昧經。安住三世無所畏，謂安住三世諸佛法也
。佛以十力智，知法明了決定，於大眾中說法無畏。一、一切智無畏。二、漏盡無
畏。三、說障道無畏。四、說盡苦道無畏。
　　<經>【今此賢護大菩薩　及是寶得出眾珍　商主岌多伽摩那　當見恒沙無數佛
　　　於彼亦受無上經　前已經歷多劫數　妙算不能盡其形　無量億劫誰能知
　　　若有眾生得聞名　或於覺時及睡夢　能發勇猛師子吼　彼輩皆得天人尊
　　　若有眾生但聞名　直能信敬及隨喜　一切作佛無疑慮　何況供養於彼身
　　　其所受法不思議　壽命住法亦無量　利益廣大無窮盡　功德智慧不可知
　　　彼過去佛難思量　清淨持戒洹沙數　此輩於彼廣行施　唯求無上佛菩提
　　　彼諸功德不可數　多劫宣說莫能窮　於菩提中無增減　常念護持是經法】</經>
　　今此賢護大菩薩，及是寶得出眾珍。應為寶德出眾珍。讚賢護及寶德，眾中之
珍，稱彼等超群出眾也。
　　以及商主伽訶岌多，及那羅達多摩納等。彼等將來見恒沙無數諸佛。於彼諸佛
所，亦受持是現前三昧經。經歷無量億劫，當得成就也。不過偈中文字，過於簡略
，不易瞭解。似是當得作佛也。
　　若有眾生得聞彼賢護等之名號，或於覺時聞，或於睡夢中聞。若能發師子吼，
弘揚如是經法。彼輩皆得天人尊，得天人尊者成佛也。謂若眾生聞賢護等名號，且
能弘揚是現前三昧法，便皆得成佛也。
　　若有眾生但聞名，直能信敬及隨喜，一切作佛無疑慮，何況供養於彼身。
　　乃至若有眾生，但聞賢護等名號，於彼等信敬隨喜。一切便得作佛，無有疑慮
。更何況於賢護等，敬修供養呢。
　　其所受法不思議……
　　似是說賢護菩薩等，受此諸佛現前三昧法，功德不可思議。故賢護等壽命，及
其法住世，亦復無量。故利益眾生，廣大無盡。其功德智慧，亦不可限量也。
　　彼過去佛難思量，清淨持戒恒沙數，此輩於彼廣行施，唯求無上佛菩提。
　　意謂賢護等經過難思量佛世，於恒沙數持戒修行者，廣行法施，唯求無上菩提
。
　　彼諸功德不可數，多劫宣說莫能窮，於菩提中無增減，常念護持是經法。
　　謂賢護等功德不可稱量，縱然於多劫中相續不斷宣說，亦莫能窮盡也。諸法空
性即名菩提，於菩提中無增減者，謂其功德量等虛空，無有窮盡也。常念護持此諸
佛現前三昧經法。
　　以上偈頌文意，頗簡略費解。謹試解若此，以供參考。
　　<經>【阿難若人護此經　書寫讀誦及憶念　汝應決定興愛敬　終不離是五百中
　　　阿難若人持此經　自當勤心求堅固　淨持禁戒捨睡眠　決定得斯妙三昧
　　　我毗尼處說木叉　諸比丘學居蘭若　若能頭陀不捨離　得此三昧定無疑
　　　一切別請盡能捨　凡是美味皆斷除　師所常起諸佛心　誰云不證斯三昧
　　　貪瞋癡患先覺知　我慢嫉妒咸遠離　情無垢著念無為　讀誦思惟勝三昧
　　　清淨意處無可染　調伏諸根息怨嫌　一心專念如來身　讀誦受持妙三昧】</經>
　　佛告阿難言，若人護持此三昧經法，或者書寫讀誦憶持。汝應於彼興起愛敬之
心。因為彼人終不離五百眾中。
　　阿難若人持此經，便應精勤堅固而求。堅持淨戒，損減睡眠。如此精進，必得
此妙三昧也。
　　我毗尼處說木叉。毗尼梵語，譯為善治，或譯為滅，或譯為調伏。善治者，用
防身口惡法。滅者滅罪，調伏者調伏三毒。波羅提木叉，譯別解脫，已如前釋。毗
尼者，從現在立意。木叉者，從當來受名。毗尼功德，離於三途。木叉功德，出乎
三界。
　　毗尼木叉，是諸比丘學處。蘭若者，阿蘭若，已如前釋。頭陀行者，持戒之上
品也。比丘若能堅持淨戒，便能得此三昧定無疑了。
　　一切別請盡能捨……
　　淨戒比丘，不受別請。白衣請僧供養，須在大眾僧中，次第而請。如果不依次
第特別請某比丘，稱為別請，持戒比丘不受。
　　不受別請，不貪美食，於法師所，常視之若佛，如是則證此現前三昧。
　　貪恚癡患先覺知。謂遠離貪瞋癡慢嫉妒也。於凡情無有垢著，常念無為涅槃。
常修讀誦思惟諸佛現前三昧。
　　清淨意處無可染一偈，文顯易解。
　　<經>【若有菩薩在居家　心常堅住出家事　受持讀誦口業成　心常念學此三昧
　　　恒應修持五種戒　亦常數受八戒齋　常住寺廟捨資生　讀誦思惟此三昧
　　　不當耽著眾婦妾　勿愛兒女及珍財　住優婆塞行羞慚　但當憶持此三昧
　　　莫於他所起害心　唯思除去諸調戲　無處可著住於忍　但念思惟此三昧
　　　莫於財物生執著　花香塗粉及諸鬘　無處染著安彼忍　但當受持此三昧】</經>
　　次言在家菩薩。在家菩薩，身雖在家，然心應常存出家事。身口意常學此三昧
。
　　恒應受持五種戒。謂在家菩薩，應持五戒，不殺生，不盜，不邪婬，不妄語，
不飲酒。亦應數數受八關齋戒，八戒齋乃在家人受出家戒。故五戒為不邪婬，而八
戒齋直為不婬。八戒齋係一日受一日持，故云數數受。
　　常住寺廟捨資生，親近三寶，不貪著世法。讀誦修習此現前三昧。
　　不當耽著眾婦妾下，文顯易解。
　　莫於他所起害心，唯思除去諸調戲。
　　莫於他人起損害之心，除去諸調戲者，除去諸散亂攀緣也。無處可著住於忍者
，以無所住心，安住於無生忍。但當思惟此現前三昧。
　　莫於財物生執著一偈，文顯易解。
　　<經>【若比丘尼求此經　當勤歸敬除嫉妒　調戲貢高及我慢　證彼菩提亦不難
　　　應發精進破睡眼　一切諸求皆當斷　心愛樂法淨命存　唯當讀誦此三昧
　　　心常不共貪欲俱　莫起恚恨無迫惱　不以魔縛繫眾生　唯當受持此三昧
　　　無以諂曲有所為　勿貪好衣及塗薰　莫行兩舌離別他　唯當受持此三昧
　　　男女聲色不繫念　寂絕無諸邪念事　於教師所生佛想　唯當受持此三昧
　　　所生永離眾惡道　於佛法中不空信　破除三有諸障難　要當受是三摩提
　　　。】</經>
　　次言比丘尼眾。當勤歸敬除嫉妒者，佛制尼眾應持八敬法。用以除尼眾我慢也
。
　　應發精進破睡「眼」，似為應發精進破睡「眠」。
　　不以魔縛繫眾生者，不以色相嬈惱眾生也。
　　無以諂曲有所為。不可以諂曲之心，有所預謀，有所作為。
　　破除三有諸障難。諸當受是三摩提。
　　三有者欲有色有無色有，除三界障難也。三摩提即三昧也，要當受持現前三昧
。
</檔>
