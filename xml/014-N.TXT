<檔>
<篇>大方等大集經賢護分通義</篇>
<節>大方等大集經賢護分通義</節>
　　　　<節>具五法品第十</節>
　　<經>【爾時賢護菩薩。從坐而起整理衣服。偏袒右肩右膝著地。恭敬合掌而白
　　　佛言。世尊。唯願世尊及比丘僧。明日食時臨顧我家受我供養。憐愍我
　　　等諸眾生故。世尊默然受賢護請。時彼賢護知佛受已。頂禮尊足右繞三
　　　匝於是辭還。遂復詣彼摩訶波闍波提比丘尼所。到已頂禮波闍波提比丘
　　　尼足。而即白言。願阿梨耶。及諸尼眾憐愍我故。受我明朝所設微供。
　　　爾時摩訶波闍波提比丘尼。默然受請。賢護知已頂禮辭還。時彼賢護復
　　　詣寶德離車子所。語寶德言。寶德。汝來汝之所有親戚眷屬朋友知識。
　　　及此會中優婆塞眾。乃至一切王舍大城。及以自餘城邑聚落諸新來者。
　　　為我請曰。受我明朝所設飯食。爾時寶德離車童子受賢護言。即告會中
　　　諸優婆塞親戚眷屬等曰。仁輩當知。彼賢護菩薩。令我告汝。明日食時
　　　受我微供。爾時賢護菩薩。寶德離車子。及善商主長者。伽訶岌多居士
　　　子。那羅達多摩納水天長者。并及一切諸餘眷屬朋友知識等。頂禮佛足
　　　已。還彼賢護菩薩舍宅。到已佐彼賢護經營。即於其夜約家人。辦具
　　　諸種精妙上。所謂世間凡可食噉。色香美味百物備有。乃至外國遠來
　　　貧窮乞丐。亦為辦具種種精膳而供給之。與諸大眾一等無異。】</經>
　　賢護菩薩聞佛說法已，請佛與僧受其供養。
　　明日食時，臨顧我家，受我供養。
　　食有時食及非時食，晨時至中午為食時。過中以後，至第二日明相未現以前，
為非時。
　　世尊默然受請。
　　佛教常法，遇事若不同意，便說明意願。若同意時，便默然表示允可。
　　摩訶波闍波提譯為大愛道。為佛姨母，隨佛出家後，證阿羅漢果。賢護既請比
丘已，復請尼眾。
　　阿梨耶，亦作阿姨，或阿梨姨。譯為尊者。
　　大眾所受飲食，一等無二，同樣待遇也。
　　餘文易解，不煩解釋。
　　<經>【所以者何。凡諸菩薩心無憎愛不敢輕他。於諸眾生皆平等故。】</經>
　　何故大眾所受供養一等無異。因為菩薩心平等，無有憎愛，不敢輕視一切眾生
，故皆平等供養。如常不輕菩薩言，汝等皆是未來之佛，我不敢輕慢汝等。即此意
也。
　　<經>【爾時娑婆世界主大梵天王。乃至忉利天王釋提桓因。四天大王提頭賴吒
　　　等。及彼善德天子與諸眷屬。咸為人身贊助其事。欲令賢護菩提果報速
　　　成就故。】</經>
　　娑婆世界主大梵天王。
　　梵天者，通名離婬欲之色界天，故經云十八梵天。通常稱大梵天王，係指色界
初禪天之大梵王而言。初禪三天，曰梵眾梵輔大梵。大梵為初禪之君，梵輔為初禪
之臣，梵眾為初禪之民。因初禪三天為色界之初，故特標梵名。然初禪天，位居小
世界頂，今云娑婆世界主，是否即初禪大梵天王，不得而知。
　　另據華嚴經十地寄報略云，第八不動地菩薩，多作第二禪大梵天王，主千世界
……。又云，第九善慧地菩薩，多作第三禪大梵天王，主二千世界……。又云，第
十地法雲地菩薩，多作第四禪摩醯首羅天王，主三千世界。
　　看來娑婆世界主，似是大自在天（摩醯首羅天王）。然未明見「大梵天王」其
文也。謹供參考如此。
　　忉利天王釋提桓因。
　　忉利譯為三十三，其天居須彌山頂。東南西北各八天，合為三十二天。釋提桓
因為天主，居須彌山頂，共為三十三天。
　　四天大王提頭賴吒等。
　　四天大王，應為四大天王。彼四天居須彌山腹。
　　提頭賴吒，略表四天王名。四大天王分居東南西北四方。東方天王提頭賴吒，
譯為持國天王。南方天王毗留勒叉，譯為增長天王。西方天王毗留博叉，譯為廣目
天王。北方天王毗沙門，譯為多聞天王。
　　及善德天子，與其眷屬等。均現為人身，贊助其事。欲令賢護菩薩，菩提果報
速成。
　　<經>【爾時賢護。與諸眷屬善友知識等掃灑其家乃至王舍大城街巷道路。處處
　　　皆悉懸妙幡蓋。廣設種種諸莊嚴具而莊飾之。又以諸種微妙華香布散其
　　　地。復燒世間第一名香而為供養。時彼賢護。如是莊嚴王舍大城及妙食
　　　已。於明旦時。與諸眷屬詣世尊所。頭面禮敬而啟白言。世尊。我事已
　　　辦願知此時。爾時世尊於晨朝時。為賢護故著衣持。與彼無量比丘比
　　　丘尼優婆塞優婆夷天人大眾。左右圍遶。向彼賢護菩薩舍宅。於是賢護
　　　發如斯念。我家隘小不受多眾。自非世尊威靈加護。令宅寬廣盡為琉璃
　　　。令諸城內一切人民莫不明見。亦令今此天人大眾隨意受用無所乏少。
　　　不亦快乎。爾時世尊知彼賢護心所念已。即以神力令其家宅嚴麗寬廣。
　　　所有眾具變成琉璃。亦令城內一切人民皆得見分明顯了。足令大眾隨
　　　意用之。】</經>
　　此段經文，說明賢護菩薩，莊嚴王舍大城，及備妙好上食供佛及僧。佛以神力
，令其家宅嚴麗寬廣，所有眾具，變成琉璃。令城中一切人民，皆得睹見。足令大
眾隨意受用。
　　<經>【爾時世尊入賢護宅。隨其床座安詳而坐。亦令一切諸比丘比丘尼優婆塞
　　　優婆夷人天大眾。隨其部類次第而坐。時彼賢護。及寶德離車子。善商
　　　主優婆塞。伽訶岌多長者子。那羅達多長者子。既見世尊。與彼四部天
　　　人大眾皆安坐已。於是賢護躬以自手。持最妙食奉上世尊。世尊受已。
　　　然後授與諸四部眾及與一切天人大眾。種種上妙香美味食。咸令自恣悉
　　　皆豐滿。如是一切飯食斯畢。澡手漱口乃至洗滌器持舉皆竟。賢護於
　　　是別置小座。在世尊前頭面頂禮。然後退坐一心瞻仰。爾時世尊即為賢
　　　護菩薩。及寶德離車子。善商主優婆塞。伽訶岌多長者子。那羅達多摩
　　　納等。乃至四部天人大眾等。如應說法令其解知。開導慰喻令其歡喜。
　　　然後與諸比丘比丘尼天人大眾歸還本所。時彼賢護菩薩後食畢已。將諸
　　　眷屬善友知識。及百千眾左右圍繞。至世尊所恭敬禮拜。退坐一面胡跪
　　　合掌。而白佛言。】</經>
　　諸佛常法，應供畢，須為說法。
　　賢護等復至佛所，禮佛請法。由此可知，佛說此經，非是一會。
　　<經>【世尊。菩薩摩訶薩具足幾法。當能證此現前三昧。佛言賢護。菩薩若能
　　　成就五法。則便得此現前三昧。何等為五。所謂一者具甚深忍滅除至盡
　　　。二者實無所盡無有盡處。三者本無有亂滅除諸亂。四者本無有垢滅除
　　　諸垢。五者本無有塵斷離諸塵。賢護。是為菩薩摩訶薩具足成就無生忍
　　　故。而能得此現前三昧。】</經>
　　賢護請問於佛，菩薩具足幾法，當能證此現前三昧？
　　佛回答言，菩薩成就五法，則能得此現前三昧。
　　一者具甚深忍，滅除至盡。
　　甚深忍者，無生法忍也。滅除至盡者，寂滅忍也。仁王經說有五忍，一、伏忍
，三賢位菩薩。二、信忍，初地至三地。三、順忍，四地至六地。四、無生忍，七
地至九地。五、寂滅忍，十地至妙覺。
　　二者實無所盡，無有盡處。
　　法性寂滅，無有所得。以無所得，故無有處所可盡。謂之除滅者，除妄除幻也
。
　　三者本無有亂，滅除諸亂。
　　一切法本來寂滅相，故本無有亂。所謂滅除諸亂者，除妄除幻也。
　　四者本無有垢，滅除諸垢。
　　義理同上，可知。
　　五者本無有塵，斷離諸塵。
　　同上可知。
　　賢護，是為菩薩摩訶薩，具足成就無生忍故，而能得此現前三昧。以上具足成
就五法者，即具足成就無生忍，即得此諸佛現前三昧也。
　　<經>【復次賢護。菩薩摩訶薩復有五法能得三昧。一者深厭諸有不受諸行。二
　　　者一切生處念菩提心。三者所生常見諸佛世尊。四者終不著陰界諸入
　　　。五者終不愛著受欲樂事。賢護。是為菩薩摩訶薩具足五法成就三昧。
　　　復次賢護。菩薩摩訶薩復有五法能得三昧。一者常當思念無邊際心。二
　　　者常能善入禪定思惟。三者分別思惟一切諸法。四者於諸眾生無有諍心
　　　。五者常以四攝攝受眾生。所謂布施愛語利行同事。賢護。是為菩薩摩
　　　訶薩具足五法成就三昧。復次賢護。菩薩摩訶薩復有五法能得三昧。一
　　　者於諸眾生所常行慈心。二者於一切時念修聖行。三者常行忍辱見破戒
　　　者恒生敬心。四者於自和上阿闍梨所不說己能。五者於一切處不敢輕他
　　　。賢護。是為菩薩摩訶薩具足五法則能證是現前三昧。復次賢護。菩薩
　　　摩訶薩復有五法能得三昧。一者常依聖教如說修行。二者清淨意業滅身
　　　口惡。三者清淨戒行斷除諸見。四者常求多聞深信諸善。五者常念如來
　　　應等正覺。賢護。是為菩薩摩訶薩具足五法則能獲得現前三昧。】</經>
　　復次賢護，菩薩復有五法，能得三昧。
　　一者深厭諸有，不受諸行。
　　諸有者，略說為三有。三有為欲界有，色界有，無色界有。廣說有二十五有，
二十五有不出三界生死。
　　一、四部洲為四有。東弗于逮，西瞿耶尼，南閻浮提，北鬱單越。
　　二、四惡趣為四有。阿修羅，餓鬼，畜生，地獄。
　　三、六欲天為六有。四天王，忉利天，夜摩天，兜率天，化樂天，他化自在天
。
　　四、梵天為一有。梵天雖在色界，然外道計梵天王為生萬物之主，故別出其名
。
　　五、無想天為一有。無想天雖在四禪天，然以外道計為涅槃，故別出其名。
　　六、五那含天為一有。以外道計為真解脫，故別出其名。
　　七、四禪天為四有。即色界初禪天，二禪天，三禪天，四禪天。
　　八、四空天為四有。即空無邊處天，識無邊處天，無所有處天，非想非非想處
天。
　　厭離如是諸有，樂出世也。不受諸行者，不造業也。
　　二者一切生處念菩提心。
　　於一切生處，不失菩提心也。菩提心者，成佛心也。成佛心者，度一切眾生心
也。度一切眾生心者，自覺覺他也。自覺覺他，覺行圓滿便名佛。三世諸佛，無一
不是由發菩提心而得成就者。故念菩提心，有無量功德。
　　三者所生常見諸佛世尊。
　　菩薩生處，常見諸佛，則可速成無上菩提。菩薩若欲自度度人，便須常生佛世
。菩薩常見佛者，如嬰兒不應離母，遠行不離道糧，大熱不離冷風，大寒不離暖火
，渡深水不離舟船，病人不離良醫。若菩薩生不值佛，便如中流船破，自度不暇，
焉能度人？
　　四者終不著陰界諸入。
　　不著陰界入者，不貪著身心也。陰者，色受想行識五陰。界者，眼識界，耳
識界，及鼻、舌、身、意識界。共為十八界。入者十二入，即六根與六塵。若菩薩
不著五陰，十二入，十八界。便可證入法身，證入淨土。
　　五者終不愛著受欲樂事。
　　菩薩終不愛著受欲貪之樂也。粗而言之，即淨修梵行，不受婬欲樂也。
　　是為菩薩具足五法，成就此念佛三昧。
　　復有五法，能得三昧。
　　一者常當思念無邊際心。
　　思念無邊際心者，心無所住也。心若有住，必有邊際。心若無住，乃無邊際。
菩薩若無住生心，便不被煩惱所侵。猶如大虛空無有邊際，故火燒不著，水淹不濕
，風吹不透。菩薩心若如此時，便得三昧。
　　二者常能善入禪定思惟。
　　善入禪定者，心無散亂也。所謂專思寂想也，一心不亂也。一心不亂，思惟諸
佛現前三昧。
　　三者分別思惟一切諸法。
　　以智慧心思惟諸法緣起性空，性空緣成。思惟諸法緣起性空，則知諸法分別而
無分別，是謂慧。思惟諸法性空緣成，則知諸法無分別而分別，是謂智。
　　四者於諸眾生無有諍心。
　　此恒順眾生也，身語意三業清淨，慈悲一切也。
　　五者常以四攝攝受眾生。
　　四攝法者，布施攝，愛語攝，利行攝，同事攝。四攝法乃化他之行，方便隨緣
，攝眾歸道。若不能攝眾歸道，不名四攝。
　　四攝之中，布施為先。若直言其施，名為布施。若以布施為方便，旨在攝眾歸
道，名布施攝。
　　愛語攝，言語真實，利益眾生，不惡口，不妄言，不綺語，不兩舌，令眾生歡
喜，攝心向道。
　　利行攝，菩薩所行，利益眾生，令其向道。化眾生離惡，化眾生集善，名利行
攝。
　　同事攝，於因中曰同行，於果中曰同事。於因中，菩薩率先躬行，與眾生集善
同行，離惡同行。於果中，菩薩以大悲心，降同眾生之苦，自作化他，令眾生離苦
向道。此謂苦事同。樂事同者，導引眾生德業善果，示與己同。
　　是為菩薩具足五法，成就三昧。
　　復有五法，能得三昧。
　　一者於諸眾生常行慈心。
　　慈心者，愛念眾生也。
　　二者於一切時，常修聖行。
　　有五行，一、聖行，即正行也。菩薩依戒定慧而修，曰聖行。又菩薩常行六度
，謂之聖行。二、梵行，清淨行也。菩薩離生死涅槃二邊，以清淨心，運大慈悲，
為眾生拔苦與樂，曰梵行。三、天行，天者，四天中第一義天。謂菩薩以慈悲心，
示現人天小乘之善行。五、病行，菩薩以慈悲心，示同眾生，有煩惱有病苦之行。
　　菩薩於一切時常修聖行，即得此念佛三昧。
　　三者常行忍辱，見破戒者，恒生敬心。
　　忍辱第一道，忍辱心即大慈悲。菩薩行忍，見破戒者，尚生敬心，況於持戒者
？
　　四者於自和上阿闍梨所，不說己能。
　　和上亦作和尚，即師也。譯為力生，言依師則弟子之道力得生也。阿闍梨者，
軌範師也。有出家阿闍梨，受戒阿闍梨，教授阿闍梨，受經阿闍梨，依止阿闍梨。
　　不說己能者，敬順師教也。
　　五者於一切處不敢輕他。
　　恭謹一切也。
　　賢護！菩薩具足五法，則能證此現前三昧。
　　復有五法，能得此三昧。
　　一者常依聖教，如說修行。
　　信受佛語，依教奉行也。
　　二者清淨意業，滅身口惡。
　　意為業因，身口為業果。意業若不假身口，則不成其為惡，故曰清淨意業，滅
身口惡。此所謂三業清淨也。意業清淨，則無貪瞋癡。身業清淨，則無殺盜婬。口
業清淨，則無惡口妄語綺語兩舌。
　　三者清淨戒行，斷除諸見。
　　三業清淨，則須嚴持淨戒，斷除諸邪見也。
　　四者常求多聞，深信諸善。
　　求多聞者，親近良師，深入經藏也。深信諸善者，菩提為眾善之本。故應深信
菩提。
　　五者常念如來應等正覺。
　　應一心常念諸佛。
　　菩薩若具足此五法，則能獲得諸佛現前三昧。
　　<經>【復次賢護。菩薩摩訶薩復有五法能得三昧。一者常行大施能為施主不起
　　　慳貪。心無嫉妒弘廣心施純直無諂。於諸沙門及婆羅門貧窮孤獨一切乞
　　　人。無所愛惜。無有勝上可重之物而不施者。所謂一切微妙飲食。名衣
　　　上服第一房舍。諸種敷具燈燭花香。凡所受用皆悉捨之。雖常行施而不
　　　求報。憐愍一切無疑惑心。既施之後終無變悔。二者常為施主而行法施
　　　。所謂常為眾生說如斯法。所謂第一最上最勝最妙最精。修行如是大法
　　　施時能出一切無礙辯才。文義次第相續不斷。如來所說甚深法中。皆能
　　　安住成就深忍。或時被他誹謗罵辱捶擊鞭打。終無瞋恨穢濁毒心。亦無
　　　驚懼種種苦惱。而心無畏常懷歡喜。三者若聞他說此三昧時。至心聽受
　　　書寫讀誦思惟其義。廣為他人分別演說。令是妙法久住世間終無祕藏使
　　　法疾滅。四者常無嫉妒遠離諸惱。棄捨蓋纏斷除塵垢。不自稱譽亦不毀
　　　他。五者於諸佛所常重信心。於諸師長常行敬畏。於知識處常生慚愧。
　　　於諸幼稚常懷慈憐。乃至受他小恩尚思厚報。何況人有重德而敢輒忘常
　　　住實言未曾妄語。賢護。是為菩薩摩訶薩具足五法則能獲得如是三昧。】</經>
　　菩薩復有五法，能得三昧。
　　一者常行大施，能為施主，不起慳貪。
　　此是言財施。菩薩行財施，心無嫉妒。以廣大心行施，純真誠直，無有諂曲。
於一切沙門婆羅門，貧窮孤獨，一切乞求之人，於己所有財物，無有愛惜而不施者
。
　　無有於一切勝上可重之物，愛惜而不施者。所謂一切美妙飲食，名衣上等之服
，第一等的房舍。種種敷具，即種種臥具，例如被服床座等，燈燭花香。凡一切受
用之具，皆悉布施之。雖施而不求報，既經布施終無變悔。無疑惑心者，無猶豫心
也。
　　二者常為施主，而行法施。
　　此是行法施也。為眾生說第一、最上、最勝、最妙、最精之法。行此大法施時
，能出一切無礙辯才。文義淺出深入，次第不紊，相續不斷。於如來所說甚深法中
，皆能安住無疑，成就深法忍。或者有時被人誹謗罵辱，捶擊鞭打，終不瞋恨，亦
無驚懼苦惱。心常無畏歡喜。
　　三者若聞他說此三昧時，至心聽受書寫讀誦思惟其義。
　　此是言護持此念佛三昧法也。既能聽受，復能為人宣說，護持令正法不滅。
　　四者常無嫉妒遠離諸惱，棄捨蓋纏，斷除塵垢。
　　嫉妒心起，煩惱則生，故曰常無嫉妒，遠離諸惱。蓋者五蓋，纏者十纏，皆煩
惱別名。若無嫉妒心，自然不自稱譽，亦不毀他了。
　　五者於諸佛所，常重信心。於諸師長，常行敬畏。於知識處，常生慚愧。於諸
幼稚，常懷慈憐。
　　於佛唯信，於師唯敬。於友慚愧，於幼唯慈。慚愧者戒過非也。若有過非，於
己內羞曰慚，於人外恥曰愧。
　　應知恩報恩，受人小恩，尚思厚報。何況人有重恩，而敢或忘。（而「感」輒
忘應為而「敢」輒忘。）恩至重者，莫過於佛，應感佛恩圖報。云何上報佛恩？度
化眾生也。
　　常住實言，未曾妄語。菩薩語無欺誑，不敢欺誑自己，不欺誑佛，不欺誑一切
眾生。是為菩薩具足五法，得如是三昧也。
　　<經>【爾時世尊為重明此義。以偈頌曰。
　　　若於深法心欲樂　厭離一切諸後有　智者不願一切生　若能如是得三昧
　　　不用一切諸外論　乃至語言不聽受　永斷世間諸五欲　若能如是證三昧
　　　清淨持戒住梵行　所生不念諸女人　深厭五欲真佛子　若能如是證三昧
　　　常行大施不求報　亦無住著悔恨心　一捨已後不重緣　唯當攝念思諸佛
　　　憐愍眾生行施時　決定除疑無變退　安住調柔而修施　若能如是得三昧
　　　若於財施為大主　無有憍慢嫉妒心　行一切施常踊躍　若能如是得三昧
　　　又於法施為上首　善解微妙修多羅　能知甚深寂滅法　若能如是得三昧
　　　安住甚深諸法中　善能堪忍無嫉妒　雖被撾罵無惱恨　若能如是得三昧
　　　或時聞說此經典　書寫讀誦巧廣宣　唯為法住利世間　若能如是得三昧
　　　於諸法中不祕　不求利養及名聞　但為紹隆諸佛種　若能如是證三昧
　　　遠離睡眠與衰惱　除斷嫉妒及蓋纏　不自稱讚輕毀他　能滅我相得三昧
　　　正信諸佛及法僧　常行誠心無欺誑　不忘一切諸恩報　彼證三昧無艱難
　　　若能真說無妄言　凡有所行亦不失　所作雖微獲報廣　彼於證法無障礙
　　　若人有能具斯法　清淨持戒護有恩　彼得菩提尚不難　何況甚深微妙定】</經>
　　以下重頌長行文，意義略同，不須備述。
　　厭離一切諸有者，以後不生於三界，不受三界有也。
　　一捨已後不重緣，唯當攝念思諸佛。一經施捨以後，便不再有攀緣之心。唯有
攝念，思惟諸佛。
　　能知甚深寂滅法，若能如是得三昧。
　　寂滅法者，真如法性也。是法無生，是法無滅，是法清淨，是法平等，是法不
二，是法如如。
　　雖被撾罵無惱恨，若能如是得三昧。
　　撾者，擊也打也，此示忍辱行。
　　於諸法中不祕吝，不求利養及名聞，但為紹隆諸佛種，若能如是證三昧。
　　護持正法，續佛慧命，不求名聞利養，但為紹隆佛種，即能得此三昧。
　　餘易解不贅。
</檔>
