<檔>
<篇>大方等大集經賢護分通義</篇>
<節>大方等大集經賢護分通義</節>
　　　　<節>授記品第十一</節>
　　<經>【爾時世尊。告賢護菩薩言。賢護。我念往昔過於無量阿僧祇。復過無量
　　　阿僧祇劫初於然燈佛世尊所聞此三昧。聞已即證如斯三昧見諸如來常現
　　　在前。從是已來經於無量阿僧祇諸世尊所。皆受是經修行供養。彼佛世
　　　尊授我記曰。摩納。汝於來世當得作佛。號釋迦牟尼如來應供等正覺明
　　　行足善逝世間解無上士調御丈夫天人師佛世尊。】</經>
　　佛告賢護言，我念往昔，過於無量阿僧祇劫。復過無量阿僧祇劫之初。遇然燈
佛，於然燈佛所，聞是念佛三昧。聞已即證此三昧，常見諸佛現前。釋迦牟尼佛修
菩薩道時，於第二無量阿僧祇劫初，遇到然燈佛，蒙佛授記。
　　從是已來，經於無量阿僧祇諸世尊所，皆受是經，修行供養。世尊於然燈佛所
受記後，復經過第三無量阿僧祇劫修行，方證無上覺也。
　　彼佛世尊授我記曰，摩納！汝於來世當得作佛，號釋迦牟尼。
　　彼佛者，然燈佛也，然燈佛與世尊授記，當來作佛。少來學道者，曰摩納。汝
於來世當得作佛，號釋迦牟尼，十號具足。釋迦世尊於然燈佛所，聞是念佛三昧，
證是念佛三昧，方蒙彼佛授記作佛。
　　<經>【賢護。汝輩亦當專精一心思惟修習如斯聖法。非是凡夫所見境界。甚深
　　　寂靜眾相滅處。如是學已未來自然。成就阿耨多羅三藐三菩提。無有艱
　　　難如我不異。汝等當知。若有安住是三昧者。自然當得近大菩提。】</經>
　　佛告賢護言，我於然燈佛所，證此念佛三昧，乃蒙佛授記，故汝等亦當專精一
心思惟修習如斯聖法。如斯聖法，非凡夫所見境界。如斯境界，甚深寂靜，眾相滅
處。眾相滅處者，乃實相境界也。故如是學已，未來不久，自然成就無上菩提。成
就無上菩提，無有艱難，如我無異。
　　賢護！汝等當知，凡安住此念佛三昧者，當得接近於大菩提也。
　　<經>【爾時世尊為重明此義。以偈頌曰。
　　　我昔遇彼然燈佛　見已即得三摩提　從是常諸如來　具足功德大名稱
　　　汝但多集諸功德　一切專念即得成　若人能行此法中　當得無上菩提道】</經>
　　爾時世尊以偈重頌。偈意略謂，我以於然燈佛所，得此三昧故，具足功德，得
大名稱。此明得佛也。佛過盡德圓，故曰具足功德。諸佛名號，普聞十方，故曰大
名稱。
　　汝等亦應集諸功德，一切功德，悉皆迴向念佛，自然便得成就。若人能行此念
佛三昧，未來當得無上菩提。
</檔>
