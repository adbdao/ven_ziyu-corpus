<檔>
<篇>大方等大集經賢護分通義</篇>
<節>大方等大集經賢護分通義</節>
　　　　<節>隨喜功德品第十五</節>
　　<經>【爾時世尊。復告賢護菩薩言。賢護。若菩薩摩訶薩具足成就四隨喜故。
　　　即當得斯現前三昧。速疾成滿阿耨多羅三藐三菩提。何等名為四種隨喜
　　　也。所謂彼菩薩摩訶薩應作如是念。如彼過去一切諸如來應供等正覺各
　　　於往昔行菩薩時。皆因隨喜得是三昧。因三昧故具足多聞。由多聞故速
　　　疾成就阿耨多羅三藐三菩提。如我今日亦應如是。依因隨喜得是三昧。
　　　因三昧故具足多聞。由多聞故速得成就無上菩提。賢護。是為菩薩摩訶
　　　薩第一隨喜功德聚也。】</經>
　　爾時世尊告賢護菩薩言，菩薩具足成就四隨喜故，即當得此現前三昧，及速成
無上菩提。
　　具足成就者，四種隨喜不可缺一也。何為四種隨喜？即隨喜過去諸佛，隨喜未
來諸佛，隨喜現在諸佛，隨喜一切眾生。隨喜者，於三世諸佛及一切眾生，受持此
三昧，皆起隨順歡喜心也。今先講隨喜過去諸佛。
　　如過去諸佛，行菩薩道時，皆因隨順歡喜故，得是現前三昧。因此三昧故，具
足多聞智慧，由多聞智慧故，速成無上菩提。
　　若人於法起隨喜心，必然起真實信，信受佛語依教奉行。必然心不旁騖，懇切
願求。必然身體力行，一心念佛。否則不得謂之隨喜。
　　如我今日亦應如是，依因隨喜故，而得現前三昧。因現前三昧故，而得具足多
聞智慧。因多聞智慧故，速得成就無上菩提。是為菩薩，第一隨喜功德聚也。是為
隨喜，一切過去諸佛。
　　<經>【賢護。彼菩薩摩訶薩。復應如是念。如彼當來一切諸如來應供等正覺行
　　　菩薩時。皆因隨喜得是三昧。因此三昧故具足多聞。由多聞故速疾成就
　　　阿耨多羅三藐三菩提。如我今日亦應如是。當因隨喜得是三昧。歸憑三
　　　昧求滿多聞。由多聞故速疾成彼無上菩提。賢護。是為菩薩摩訶薩第二
　　　隨喜功德聚也。】</經>
　　如彼當來一切諸佛，行菩薩道時。皆因隨喜故，得是現前三昧。因此三昧故，
得具足多聞智慧。因多聞智慧故，速得無上菩提。
　　如我今日，亦應如是。當因隨喜功德，得是三昧。
　　因得三昧故，得具足多聞智慧。因多聞智慧故，速得無上菩提。
　　如我今日，亦應如是。因隨喜功德故，得是三昧。由於歸依憑仗此三昧故，上
求滿足多聞智慧。由多聞智慧故，必當速得無上菩提也。此為隨喜一切當來諸佛。
　　<經>【賢護。是菩薩摩訶薩。復應如是念。而今現在無量無邊阿僧祇諸世界中
　　　。一切諸如來應供等正覺。各於往昔行菩薩時。亦應隨喜得是三昧。因
　　　是三昧具足多聞。由多聞故現皆得成無上菩提。然我今日亦應隨喜。乃
　　　至為欲速成無上菩提故。賢護。是為菩薩第三隨喜功德聚也。】</經>
　　如今現在，無量無邊阿僧祇世界中，一切諸佛。於行菩薩道時，皆因隨喜功德
，得是三昧。因是三昧故，具足多聞智慧。以多聞智慧故，現今皆已成佛。
　　如我今日，亦應以隨喜故，而得多聞智慧，乃至速成無上菩提。是為第三，隨
喜現在諸佛功德。
　　<經>【復次賢護。彼菩薩摩訶薩。復應如是念。我今已得仰學。三世一切諸如
　　　來本於過去行菩薩時。皆因隨喜得是三昧。皆因三昧具足多聞。皆由多
　　　聞而得成佛。今我以此隨喜功德。願與一切眾生共之。同生隨喜同獲三
　　　昧。同具多聞同悉成就阿耨多羅三藐三菩提。賢護。是為菩薩摩訶薩第
　　　四隨喜功德聚也。】</經>
　　第四項隨喜，即隨喜一切眾生。隨喜一切眾生者，即與一切眾生，同得如是功
德也。
　　菩薩應作是念，我今已仰學三世諸佛。由隨喜而得是三昧，由三昧而得多聞，
由多聞而得無上菩提。我今願與一切眾生共，同以隨喜功德而得是三昧，由是三昧
而得多聞，由多聞而得成佛。是為第四項隨喜功德。
　　前三項隨喜功德。是智成就。第四項隨喜功德，是悲成就。四種隨喜功德，實
是一而四，四而一也。如是方成悲智雙運。以智運悲，方能不動道場而普度十方。
以悲運智，則是普化十方而不動道場。菩薩行來，方收不變隨緣，隨緣不變之大功
也。
　　<經>【復次賢護。而彼菩薩既得成就。如是隨喜如是三昧。如是多聞如是速疾
　　　成就菩提。以是功德悉與眾生。共同迴向阿耨多羅三藐三菩提。如是功
　　　德難可稱量。我今為汝略開少分。汝宜諦聽善思念之。賢護。譬如有人
　　　定壽百歲。身輕氣猛行駿若飛。是人生已便即能行一世界先行東方盡世
　　　界邊。如是次第行於南西北方四維上下。周旋十方窮極地際。賢護。於
　　　意云何。假使有人聰明出世善通算術。能計是人所行地界道路近遠長短
　　　耶。賢護白言。不也。又能稱量耶。不也。又能觀察耶。不也。亦能思
　　　惟耶。不也世尊賢護。且置初行。即使是人滿足百年速疾往返。遍至十
　　　方無量世界。彼明算人復能知否。賢護報言。不也世尊。彼明算人尚不
　　　能知初時所行地界近遠。云何能計是人一世盡力飛行周遍十方。無數世
　　　界道路由旬其數多少。若欲的知。唯獨世尊及大弟子舍利弗與彼不退諸
　　　大菩薩等乃能知耳。佛告賢護。如是如是。我今語汝。若有善男子善女
　　　人。起信敬心。於彼風行壯人所經世界盛滿珍寶。持用奉獻十方諸佛。
　　　其所獲福雖曰極多。然尚不如隨喜三昧功德少分。何以故。賢護。由彼
　　　菩薩摩訶薩修此三昧。具足如上四大隨喜。迴向阿耨多羅三藐三菩提。
　　　為求多聞成正覺故。】</經>
　　復次賢護！菩薩成就如是隨喜、三昧、多聞、速成菩提。以是成就功德，悉與
一切眾生共，一同迴向無上菩提。此自度化他之功德，無量無邊，難可稱量。我今
為汝略說少分，汝諦聽善思念之。
　　以下佛舉譬喻說明之。譬如有人定壽百歲。定壽者，無中途夭折也。此人行走
速疾，初生時即能行一三千大千世界。此說明無間幼稚，一切時均能疾行也。
　　此人行遍東南西北四維上下，周旋十方，皆盡邊際。其所行地界道路近遠長短
，不可計算，不可稱量，不可觀察，不可思惟。
　　且不論此人初生時行走如是地界道路近遠長短。即使此人滿足百年，速疾往返
，遍十方無量世界。佛問賢護彼明算法人，能知之否？賢護答言，彼明算法之人，
尚不能知其初時所行地界乃至遠近。何況能知其人百年所行，周遍十方無數世界道
路由旬呢？若欲確實知之，唯有佛及聲聞中智慧第一之舍利弗，與諸不退轉之大菩
薩乃能知之。不退大菩薩者，地上諸大士也。
　　佛告賢護，若有善男子善女人，於風行壯人所經世界，盛滿珍寶，奉獻十方佛
，其所獲福雖然極多。然不及隨喜三昧，功德之少分。何以故？因為菩薩修現前三
昧，具足四大隨喜，能成等正覺故。
　　<經>【賢護。以是因緣持彼施福。望前隨喜所獲功德。百分不及一。千分不及
　　　一。百千萬分不及一。億百千分不及一。乃至算數譬喻所不能及。】</經>
　　再度讚歎隨喜功德。
　　<經>【賢護。汝今當知。諸菩薩等。隨喜迴向所得功德。是故我今更為汝說菩
　　　薩隨喜功德少分。汝宜諦聽也。賢護。我念往昔過於無量無邊阿僧祇劫
　　　。爾時有佛。號師子意如來應供等正覺明行足善逝世間解無上士調御丈
　　　夫天人師佛世尊。出現於世。賢護。時此世界閻浮提中。人民熾盛多饒
　　　財寶。豐樂安隱甚可愛樂。賢護。爾時此閻浮提其地弘廣。具足一萬八
　　　千由旬。其間城郭聚落乃有一萬八千。一切皆以七寶所成。其城縱廣十
　　　二由旬。於諸城內城別皆有九億民家。】</經>
　　以上譬喻，猶恐眾生不信，於是更舉往昔實事以為證信。
　　賢護！汝今因譬喻，已知諸菩薩等，隨喜迴向所得之功德了。我今更以往昔事
實，為汝說隨喜功德少分。說隨喜功德少分者，謂隨喜功德尤勝也。
　　往昔過於無量無邊阿僧祇劫，明其時也。爾時有佛號師子意，十號具足，明其
德也。時此世界閻浮提中，明其處即此閻浮提也。
　　於諸城內城別，皆有九億民家。城內城別，應為城內城外。皆有九億民家，準
下文「城中居民有六十億」，應為九十億民家。
　　<經>【賢護。爾時大城名曰賢作。城中居民有六十億。彼城即是師子意如來現
　　　生處也。賢護。爾時師子意如來。初會說法有九十億人證阿羅漢果。過
　　　七日已。於第二會。復有九十億人得阿羅漢果。過第二會。第三會中。
　　　復有九十億人得阿羅漢果。過三會已。復有九十億人咸從他方而來大集
　　　。悉是清淨諸菩薩眾。自後彼佛恒有無量阿僧祇諸聲聞眾。賢護。爾時
　　　人民行十善業。如彼未來彌勒佛世教諸眾生。具足成就十種業行。爾時
　　　人壽八萬四千。如彌勒時人壽無異。賢護。時彼大城有轉輪王名曰勝遊
　　　。如法治世具足七寶。所謂金輪寶象寶馬寶摩尼寶女寶長者寶主兵寶。
　　　是為七寶。滿足千子身相端嚴。成就威雄降伏怨敵。彼王所統盡世界邊
　　　。不用刀兵亦無威迫。無所稅斂眾具自然。時勝遊王詣師子意如來應供
　　　等正覺所。頂禮尊足然後退坐。爾時師子意如來。知勝遊王渴仰心已。
　　　即為廣宣現前三昧。時彼王既聞如是三昧。深自慶幸發隨喜心。以一把
　　　寶奉散佛上。彼王緣此隨喜善根。命終之後還生閻浮。為彼王子名曰梵
　　　德。復紹王位如法治化。彼佛滅後於正法中有一比丘。其名曰寶。聰明
　　　精進。常為四眾宣揚廣說如是經典。賢護。爾時彼梵德王於比丘所聞三
　　　昧已。得深淨信起隨喜心。持上妙衣價直百千覆比丘上。賢護。又梵德
　　　王從比丘所聞三昧已。即發阿耨多羅三藐三菩提心。為愛法故捨家出家
　　　。剃除鬚髮被服袈裟。是時亦有百千人眾。成就信心即隨彼王法服出家
　　　。亦為如是三昧經故。時彼梵德比丘。與彼百千諸比丘眾。經八千歲供
　　　養承事。彼寶比丘無有疲倦。終不能得如是三昧。唯除一聞。聞已隨喜
　　　具以四種隨喜功德。迴向阿耨多羅三藐三菩提。如初隨喜如是廣行。然
　　　後梵德比丘及百千眾。緣此善根尋得值遇六萬八千諸佛世尊。凡所生處
　　　常得為眾頒宣廣說如是三昧。彼王比丘因彼善根。復更值遇六萬八千億
　　　數諸佛。如是次第種諸善根得此三昧。具足圓滿助菩提法已。尋得成就
　　　阿耨多羅三藐三菩提。號曰堅固精進如來應供等正覺明行足善逝世間解
　　　無上士調御丈夫天人師佛世尊。而彼百千諸比丘眾得此三昧。亦能成就
　　　助道法故。皆已成於阿耨多羅三藐三菩提。名曰堅勇如來應供等正覺。
　　　復令無量百千眾生住於阿耨多羅三藐三菩提。】</經>
　　此一大段文字顯明，不須逐句解釋。
　　如彼未來彌勒佛世，教諸眾生，具足成就十種業行。
　　彌勒，譯為慈氏，即賢劫中第五尊佛。於第十小劫減劫中，下生成佛。現生於
兜率天內院，彼四千歲（兜率天四千歲，合人間五十六億七千萬歲。）後，下生人
間作佛。
　　具足成就十種業行者，即十善業也。
　　滿足千子者，金輪王有千子。
　　爾時師子意如來，為王廣宣現前三昧。時王聞如是三昧，深自慶幸，發隨喜心
……
　　說明彼王僅是聞已隨喜，未及讀誦受持修習等也。彼王命終後，還生為梵德王
。復從寶比丘處，聽聞是三昧，起隨喜心，乃發無上菩提心，捨家出家。
　　彼梵德比丘及百千比丘眾，經八千歲供養承事寶比丘，終不能得如是三昧者，
是因為彼等僅除一聞，聞已隨喜迴向菩提而已。
　　如初聞時隨喜，如是廣行。由起初時聽聞隨喜，乃有後來之受持廣行。以此善
根，值六萬八千佛。嗣後并廣為眾生宣說，起化他行也。因此善根，復值六萬八千
億佛。如是次乃種諸善根，得此現前三昧。終至成佛，號堅固精進，十號具足。彼
百千比丘，亦皆成佛，號曰堅勇。復令無量百千眾生，住於無上菩提。
　　當知一聞隨喜，尚得成佛。何況思惟修習也。
　　<經>【賢護。彼但耳聞尚獲如是。何況菩薩聞受三昧。讀誦憶持為他廣說。復
　　　勤思行而不得也。賢護。以此義故。諸菩薩等聞是三昧誰不隨喜。誰不
　　　讀誦誰不受持。誰不修習誰不廣說。何以故。賢護。若彼菩薩聞是三昧
　　　。即得成就助道法等。速疾成於阿耨多羅三藐三菩提故。賢護。以是因
　　　緣吾今語汝。若人正信淨心欲求阿耨多羅三藐三菩提者。要先至心求此
　　　三昧。菩薩若聞百由旬內有此甚深三昧經者。菩薩即應躬自往詣聽是經
　　　典。聞已即應讀誦受持修習思惟為他廣說。】</經>
　　賢護！彼轉輪王勝遊，但聽聞如是三昧，尚獲畢竟成佛之報。何況菩薩，聞已
受持，讀誦憶持為他廣說，復能精勤思惟修行。而不得也，謂能不得無上佛果嗎？
賢護！以此義故，諸菩薩聞此三昧，誰不起隨喜心？誰不讀誦、受持、修習、廣說
呢？
　　何故諸菩薩等，聞此三昧，隨喜讀誦乃至廣說？因為聞此三昧，即能成就助道
法等，且能速成無上菩提。
　　賢護！以是因緣，我今語汝。若人以正信，以清淨心，欲求無上菩提者，要先
至心求此念佛三昧。若聞百由旬內（一由旬四十里），有人知此三昧，說此三昧者
。即應親自往聽如是經典。聽聞以後，即應讀誦受持修習思惟為他廣說如是三昧。
　　<經>【賢護。且置百由旬內當往聽受。又彼菩薩若聞二百由旬。三百四百五百
　　　。乃至千由旬內有是三昧。在某都城某聚落所。菩薩即應躬往聽受習誦
　　　受持。何以故。賢護。以是菩薩清淨信心。為求成就阿耨多羅三藐三菩
　　　提故。是故菩薩不應起懈怠心生懶惰心起散亂心。當更發精進心發猛利
　　　心。應當為是三昧速至千由旬所。乃至但得聞是三昧。何況讀誦受持思
　　　惟解說。何以故。賢護。以是三昧能攝一切助道法故。】</經>
　　賢護！且置百由旬內，當往聽受。慢說百由旬內，即使菩薩聞說二百三百四百
五百，乃至千由旬內，有此三昧。無論在某都城，某聚落。皆應親自前往，聽受習
誦受持。何以故？以是菩薩，發清淨信心，為求無上菩提故。
　　所以菩薩聞此三昧，不應起懈怠心，不應起懶惰心，不應起散亂心。當發精進
心當發猛利心。應當為求是三昧故，速至千由旬所。乃至速至其所，僅僅為聽聞此
三昧。更何況讀誦受持思惟解說。何以故？因為此三昧，能攝一切助道法故。具足
一切助道法，即得成就無上菩提也。
　　<經>【復次賢護。是中若有菩薩。以純淨心為求菩提。應當往詣千由旬所。為
　　　聽如是三昧法時。菩薩應當承事供養彼說法師。一切眾具悉皆奉上。常
　　　當隨逐法師而行。或時一年或復二年。或十二十或經百年。乃至盡壽隨
　　　逐法師不得捨離。乃至但求聞是三昧。何況能得讀誦受持。思惟義理為
　　　他解釋。】</經>
　　復次賢護！是中若有菩薩，以純淨心為求無上菩提，當往千由旬所。到已為聽
如是三昧，應當承事供養說法師。供養者，恭敬禮拜四事供養。四事供養者，即一
切資生眾具也。
　　並且常當追隨法師而行。示不離左右也。或一年二年，或十年二十年百年，乃
至盡形壽追隨法師，不得捨離。
　　甚至盡形追隨法師，乃至僅僅但為聞是三昧。何況能得讀誦受持，思惟義理，
為他解說呢？更應追隨法師，不捨離法師了。
　　<經>【如是菩薩隨法師時。當捨自心諸所為事。常當隨順彼阿闍梨法師意行。
　　　謹心承事不得違教。起尊敬心及重愛心。除捨一切無愛敬事。於法師所
　　　發善知識想。乃至當起如諸佛心。賢護。彼菩薩於是法師阿闍梨所。能
　　　生如是敬愛心已。若當不得讀誦受持思惟廣說。乃至聽聞是三昧者終無
　　　是事。唯除往昔誹謗如是甚深經典業時已熟定墮惡道業不淨耳。】</經>
　　如是菩薩追隨法師時，當放捨自意所欲作諸事。而隨順彼阿闍梨法師意行。阿
闍梨者，授經法師也。
　　謹慎承事法師，不得違教。於法師起尊敬心，起重愛心。應該除去捨棄一切不
敬愛之事。於法師處，應發善知識想，起如諸佛想。
　　賢護！如果菩薩於法師阿闍梨處，能如是敬心承事，若不得讀誦受持思惟廣說
是三昧，乃至不得聽聞是三昧者，是不會有的事。
　　但是唯除往昔，誹謗如是甚深經典。其罪業時已成熟，決定當墮惡道者，乃能
障是道業。這完全由於其罪業深重，罪業不淨所致。
　　睹此經文，我輩眾生應切實警惕，寧飲烊銅，不出謗法音聲。若謗此念佛三昧
，當是惡業自招也。
　　<經>【復次賢護。假彼菩薩或欲須離彼法師者。常當知恩常當念恩常當報恩。
　　　何以故。賢護。以是法師宣講因緣。令斯經典久住不沒。】</經>
　　假使彼菩薩，有事必須離開彼法師者，應經常知法師恩，念法師恩，報法師恩
。因為法師宣說如是三昧，能令此經典久住世不滅故。如此經典久住世間，眾生便
能離苦得樂，得到度脫。
　　<經>【復次賢護。若有菩薩為是三昧。尚當應往千由旬處。況復隨近城都國邑
　　　聚落空處或山野中。而當不往聽受讀誦思惟義理為他廣說也。】</經>
　　菩薩為求此三昧，縱然距離千由旬處，尚且前往。何況在附近城都國邑村落，
或山林空閑之處，而不前往聽受讀誦思惟義理，乃至為他宣說嗎？
　　<經>【復次賢護。我今語汝。若有菩薩為三昧故。即能往至千由旬所。乃至不
　　　得聞是三昧。而彼菩薩雖復不得聞是三昧。於是法中念求善根。當發精
　　　進莫即懈惰。汝應當知如是之人。則為已得不退轉於阿耨多羅三藐三菩
　　　提。何況聽聞受持讀誦。思惟修習為他廣宣。賢護。汝今當觀彼菩薩輩
　　　。聞此三昧已而能受持思惟修行。即得爾許大功德聚。乃至求已不能得
　　　聞。亦當具足幾大善根。若聞不聞。皆為已住不退轉地。畢竟成就阿耨
　　　多羅三藐三菩提。何況聞已讀誦受持。思惟修習廣為他說。亦令多人聞
　　　已誦持修習思惟熾然流布也。】</經>
　　若有菩薩，為求如是三昧，雖至千由旬外，猶不得聞此三昧。但彼菩薩莫因此
即生懈怠，應知彼菩薩已於此三昧中，種下念求之善根。以此善根故，已得不退轉
於無上菩提。所以彼菩薩應發精進，不可懈怠懶惰。雖不得聞此三昧，尚且如此，
何況聽聞受持讀誦，思惟修習為他廣說呢！
　　賢護！彼菩薩輩，聞此三昧已，能夠思惟修行，即得爾許大功德聚。爾許大功
德聚者，究竟得佛也。乃至雖求而不得聞者，亦當得幾許大善根呢？若聞或者不聞
，其善根皆已住不退轉地也。乃至畢竟成就無上菩提。何況聞此三昧已，能讀誦受
持，思惟修習廣為他說，亦令其他眾人，聞已誦持修習思惟熾然流布於世也。
　　<經>【爾時世尊為重明此義。以偈頌曰。
　　　我念過去有如來　號師子意人中上　彼時有王為眾首　親往詣佛求三昧
　　　時大智王得聞已　歡喜遍滿不可宣　以手持寶奉散之　供養人尊師子意
　　　內心思惟發是言　我今歸依無上覺　為諸世間作饒益　唯願善說三摩提
　　　時王興建此業已　捨身還生於彼宮　尋得值遇寶比丘　大德名聞滿十方
　　　彼聞比丘善說時　心生歡喜無稱量　即以勝妙眾寶服　答彼比丘為菩提
　　　復與數千眾出家　供養承事彼比丘　經歷滿於八千歲　為求如是三昧故
　　　彼唯一說不再宣　聞受深妙如大海　爾時心智都無倦　求此如實勝寂禪
　　　彼輩如是修行已　值遇諸佛大威雄　具滿六萬有八千　其間亦聞此三昧
　　　餘世供養復承事　六萬八千億世尊　所聞深妙悉隨喜　斯由師子如來故
　　　彼王如是具修行　終得成佛號堅進　教化眾生無量數　所在生死皆遠塵
　　　從王出家數千眾　亦同得佛名堅勇　德聲遍滿於十方　聞三昧名證大覺
　　　何況復能為他說　不染著彼諸世界　當更廣顯妙思惟　若斯三昧諸佛演
　　　若知三昧百由旬　為求菩提詣彼聽　於言教中莫辭倦　聞者功德不可量
　　　若至於彼不得聞　尚獲若干諸福聚　何況聞已思說者　唯當速求此三昧
　　　當念彼具梵德人　親近承事勿生厭　誰比丘所有此經　即當詣彼修供養】</經>
　　佛以偈重頌長行文。
　　彼唯一說不再宣，聞受深妙如大海。
　　謂勝遊轉輪王，於師子意如來所，一聞此現前三昧，即便命終。故曰彼唯一說
不再宣。而其所受利益，猶大海也。
　　教化眾生無量數，所在生死皆遠塵。
　　謂彼堅固精進佛，教化眾生無量無數，皆遠離生死得解脫也。
　　當念彼具梵德人，親近承事勿生厭，誰比丘所有此經，即當詣彼修供養。
　　彼具梵德人者，即有此三昧之人也。於有此三昧者，應親近承事無厭。得知何
處誰人比丘有此三昧經者，即應詣彼供養也。
</檔>
