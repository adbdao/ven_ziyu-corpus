<檔>
<篇>大方等大集經賢護分通義</篇>
<節>大方等大集經賢護分通義</節>
　　　　<節>囑累品第十七</節>
　　<經>【爾時世尊告賢護菩薩言。賢護。是故彼善男子有淨信者。常當精勤聽此
　　　三昧。既聞受已讀誦總持思惟其義。廣為世間分別演說。宜善書寫安置
　　　藏中。所以者何。賢護。於我滅後當來之世。有諸菩薩摩訶薩輩淨信心
　　　者。為眾生故當求多聞。求多聞故當詣諸方聽受正法賢護。是故彼諸善
　　　男子。有欲樂者。具足信心者。攝受正法者。愛樂正法者。總持修多羅
　　　者。為如是等廣宣說故。以如來力加持故。書寫如是大乘經典。以如來
　　　印印封之已。然後安置於匣藏中。】</經>
　　此是付囑流通，故此品屬流通分。正宗分法益當前眾，流通分法益後世眾。正
宗分譬猶然燈，流通分譬猶傳燈。眾生福薄，不值佛世，若不假流通，則無由蒙受
法益。故佛法弘傳十方永世，全仗流通之功。
　　囑累意有三重，約聖旨言，囑者以法付囑於汝，累者煩爾弘揚也。約菩薩敬順
言，囑者頂受所囑，累者敬順聖旨而弗辭其勞。約授受合論，囑者佛囑，累者菩薩
頂受。
　　是故善男子有敬信者，謂敬信此三昧也。常當精勤聽此三昧，精者不雜，勤者
不懈。聞受已則讀誦總持思惟其義。總持者持善不失，持惡不犯也。以上是自利，
廣為世間分別演說下是益他。宜善書寫，安置藏中，是書寫成帙，永傳萬世。
　　所以者何？於我滅後當來之世，有諸菩薩淨信者，為眾生故，當求多聞。求多
聞故，當詣諸方善知識處，聽受正法。
　　賢護！是故善男子，有欲樂於正法者，於正法具足信心者，攝受正法者，愛樂
正法者，總持修多羅者。為如是等廣宣說正法故，以如來神力加持故。菩薩自力莫
能成辦，若欲攝受正法，乃至宣說正法，皆是如來神力加持也。
　　菩薩書寫如是大乘經典，然後以如來印印封之已。安置於匣藏中。匣藏者，示
珍重保存，不容散失，永傳後世也。如來印者，以下經文便有解釋。
　　<經>【賢護。是中何等為如來印。所謂一切諸行無造無作。無造作者。未曾有
　　　無為無相無想無依無攝無取無住。一切諸行盡苦因盡。有盡一切煩惱盡
　　　。無生無滅無道無道果。一切諸聖無有覆藏。愚癡所毀。智者所稱。巧
　　　者能受。】</經>
　　所謂如來印者，一切諸行無造無作。以一切諸行，緣現假有，本性空寂，故曰
無造無作。是知如來印者，實相法印也。
　　無造作者，未曾有，無為，無相，無想，無依，無攝，無取，無住。
　　茲釋無造作義。未曾有者，不思議也。無為者，離生住滅相也。有生住滅三相
，是有為法。無生住滅三相，是無為法。
　　無相者，諸行緣生，緣生無性。故一切諸相，皆以無性為性，性外無相，相全
是性。以性收相，相無不盡，故曰無相。
　　無想者，取相為想。法既無相，故曰無想。
　　無依者，諸法無相，畢竟空寂，離能離所，故無能依，亦無所依。
　　無攝者，諸法相盡相奪曰攝。攝者涵攝也。一切法悉畢竟空，故無能攝所攝。
　　無取無住者，一切法皆空，故不可取著。無有能住所住。如是一切，不外實相
一印也。
　　以如是故，一切諸行，無造無作也。以一切諸行無造無作故，所以一切諸行盡
。盡者滅也，滅者畢竟清淨也。苦因盡，苦因者，集也。諸行無常是苦，諸行盡者
，苦滅也。苦因盡者，集滅也，於實相中，無苦無集也。
　　既無苦無集，則有盡。有盡者，欲有色有無色有皆滅也。
　　三有既滅，則一切煩惱盡。煩惱盡則無無明，既無無明，則無行、識、名色、
六入、觸、受、愛、取、有、生、死，於是無生無滅。既無生滅，便不須對治，故
無道無果。若總言之，於實相中，無苦集滅道也。
　　一切諸聖無有覆藏，愚癡所毀，智者所稱，巧者能受。
　　既然一切法無非實相，一切法畢竟空。當知於聖無增，於凡無減。故曰一切諸
聖無有覆藏，於凡愚亦無所毀。智者亦無可稱歎，巧者亦無能得能受。終至一切法
平等如如。不得謂之有，無所有不可得故。不得謂之無，無非實相故，常住不改故
。約正報言，是為諸佛法身。約依報言，是為十方淨土。如此義者，是念佛三昧之
極致也。
　　<經>【如來世尊說此經時。無量眾生皆於阿耨多羅三藐三菩提。種諸善根。彼
　　　恒河沙等諸佛世界。有無量阿僧祇諸菩薩摩訶薩眾。皆從本國發來至此
　　　。咸為聽受是三昧者。彼輩皆得不退轉於阿耨多羅三藐三菩提。時此三
　　　千大千世界一切大地六種震動。所謂動大動等遍動。涌大涌等遍涌。起
　　　大起等遍起。震大震等遍震。吼大吼等遍吼。覺大覺等遍覺。乃至邊涌
　　　中沒中涌邊沒。時此世界如是大動。】</經>
　　如來說此經時，無量眾生皆於無上菩提種諸善根。恒河沙等諸佛世界，有無量
阿僧祇大菩薩，皆從本國來集於此，聽受如是三昧。如是諸菩薩，皆得不退轉於無
上菩提。不退轉梵語阿鞞跋致，菩薩修滿一大阿僧祇劫，登初地後，則得阿鞞跋致
。阿鞞跋致者，不退轉也。若依法華論，七地以還，有功用道，或起愛習，假名曰
退。八地以上無功用道，不為功用所動，不為上地所動，自然而行，故名不退轉。
　　無量阿僧祇他方來此諸菩薩，皆登初地乃至八地。
　　時此三千大千世界，大地六種震動。六種震動者，動、涌、起、震、吼、覺。
每一種復有三種，即動，大動，等遍動；涌，大涌，等遍涌；起，大起，等遍起；
震，大震，等遍震；吼，大吼，等遍吼；覺，大覺，等遍覺。乃至邊涌中沒，中涌
邊沒。時此三千大千世界，如是大動。
　　<經>【爾時世尊告尊者摩訶迦葉。尊者舍利弗。尊者目揵連。尊者阿難及賢護
　　　菩薩。寶德離車子。商主長者。星德長者子。偉德摩納水天長者等。五
　　　百人眾并餘諸天世人四部眾等言。迦葉。我今以是三大阿僧祇劫修成阿
　　　耨多羅三藐三菩提法。付囑汝等。如是等義一切世間所不能信。何以故
　　　。如來所說修多羅。最勝微妙第一甚深。於當來世能與一切眾生阿耨多
　　　羅三藐三菩提。是故我今慇勤囑汝。汝當聽受。汝當讀誦。汝當憶持。
　　　汝當思惟。汝當修行。汝當開發。汝當廣宣。汝當解釋。汝當盡善。汝
　　　當流布勿令斷絕。】</經>
　　爾時世尊以此經典，付囑尊者摩訶迦葉，尊者舍利弗，尊者目揵連，尊者阿難
。及賢護菩薩，寶德離車子，商主長者，星德長者子，偉德摩納，水天長者等五百
人眾。並餘諸天世人四部眾等。
　　為欲普度一切，欲廣弘傳是三昧故，所以付囑如是大眾。佛自稱言，如來所說
如是經典，最勝微妙，第一甚深。於當來世，能令一切眾生，獲得無上菩提。是故
我今殷勤付囑汝等。汝等當聽受、讀誦、憶持、思惟、修行、開敷發揮、廣宣演說
、解釋。汝等當盡量善予流通，勿令此法斷絕。此法甚深微妙，罕有難得，故勞世
尊懇切付囑。
　　<經>【復次阿難。若有諸善男子善女人。念欲修習此三昧經者。欲讀誦者欲受
　　　持者。欲思惟者。欲開示者。欲廣說者。當應令他生正信故。令他讀誦
　　　故。令他受持故。令他思惟故。令他開示故。令他廣說故。我今為彼安
　　　住大乘諸善男子善女人輩。廣開發已。當如是學。常當念我如斯教。
　　　爾時世尊說是經已。尊者摩訶迦葉舍利弗大目揵連阿難。自餘一切諸大
　　　聲聞。及彼賢護寶德善商主星德偉德水天長者等五百優婆塞眾。及彼從
　　　十方他佛國土諸來菩薩摩訶薩眾。乃至一切天龍鬼神人非人等。聞如來
　　　說皆大歡喜。奉教修行。】</經>
　　佛囑阿難曰，若有善男子善女人，發心欲修習、讀誦、受持、思惟、開示、廣
說此三昧者。當應亦令他人生正信，令他人讀誦、受持、思惟、開示、廣說。為彼
等善男子善女人廣作流布如是法故，我今為彼等安住於大乘之善男子善女人輩，廣
為開發如是經典。我今開發已，彼等當如是學，常當念我如是教。
　　爾時世尊說是經已，尊者摩訶迦葉，舍利弗，大目揵連，阿難，及其餘一切諸
大聲聞。賢護菩薩，寶德善商主，星德，偉德，水天長者等五百優婆塞。及從十方
佛土所來諸菩薩摩訶薩。乃至一切天龍鬼神人非人等，聞如來所說，皆大歡喜，奉
教修行。
大方等大集經賢護分通義終
</檔>
