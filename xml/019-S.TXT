<檔>
<篇>19-s</篇>
<節>緣起法泛談</節>
自序
　　佛法甚深，不可思議，言其有是無蹤無，言其無是橫遍豎窮。故世尊自
言說法四十餘年，未曾說著一字。若謂說法四十餘年，何得言無？未曾說著一字，
何得言有？如此有而不有，無而非無，非無而無，不有而有，是則緣起之妙用也。
　　世尊所有言教，無非緣起法。良以真實第一義，不可以言宣也。若不借緣起妙
用，則佛法實義，便無由流布於世。故緣起即是第一義，何以故？能顯第一義者，
非是別有也。第一義即是緣起，何以故？佛法第一義，以緣起流布於世間也。故曰
實相無相，無相者無不相。無相與無不相，不二不別，一皆實相也。
　　斯法甚深不可思議，是以久欲為文，而始終未敢執筆。唯恐謬解聖意，自誤誤
人。
　　今雖成文，不過略撮其要，以饗讀者。此法甚深，自慚智意愚昧，難得真旨。
雖志欲望魚，猶恐落筌蹄之失也。
　　　　　　　　　　　　　　　　　　　　　　　　　　比丘智諭序於西蓮淨苑
</檔>
