<檔>
<篇>大佛頂如來密因修證了義諸菩薩萬行首楞嚴經拾遺</篇>
<節>大佛頂如來密因修證了義諸菩薩萬行首楞嚴經拾遺</節>
<節>大佛頂如來密因修證了義諸菩薩萬行首楞嚴經拾遺　　卷第四</節>
　　<經>【爾時富樓那彌多羅尼子。在大眾中即從座起。偏袒右肩右膝著地合掌恭
　　　敬而白佛言。大威德世尊善為眾生。敷演如來第一義諦。世尊常推說法
　　　人中我為第一。今聞如來微妙法音。猶如聾人逾百步外聆於蚊蚋。本所
　　　不見何況得聞。】</經>
　　富樓那，眾弟子中，說法第一。於佛所說妙法，猶不能解。
　　<經>【佛雖宣明令我除惑。今猶未詳斯義究竟無疑惑地。世尊如阿難輩。雖則
　　　開悟習漏未除。我等會中登無漏者。雖盡諸漏今聞如來所說法音。尚紆
　　　疑悔。】</經>
　　富樓那言，我等盡諸漏者，當紆疑悔。何況阿難有學等輩，雖然悟其道理，但
有漏習氣未除，恐於事相方面，猶未了解也。
　　尚紆疑悔，紆者縈紆纏繞，尚縈紆纏繞於疑悔之中也。
　　<經>【世尊若復世間一切根塵陰處界等。皆如來藏清淨本然。云何忽生山河大
　　　地。諸有為相次第遷流終而復始。又如來說地水火風本性圓融。周遍法
　　　界湛然常住。世尊若地性遍云何容水。水性周遍火則不生復云何明。水
　　　火二性俱遍虛空不相滅。世尊地性障礙空性虛通。云何二俱周遍法界
　　　。而我不知是義攸往惟願如來宣流大慈。開我迷雲及諸大眾。作是語已
　　　五體投地。欽渴如來無上慈誨。】</經>
　　理雖開悟，然事猶未明，故有此<問>問。</問>
　　若一切法，皆如來藏，本來清淨。為何有山河大地，諸有為相，次第遷流？諸
有為相者，生住異滅也。
　　若地水火風四大圓融，周遍法界，湛然常住。然地性遍云何容水？水性遍云何
容火？不相滅者，不相陵滅也。
　　地性空性互違，云何二俱周遍法界？
　　我不知是義攸往，我不知是義所歸也。
　　<經>【爾時世尊告富樓那。及諸會中。漏盡無學諸阿羅漢。如來今日普為此會
　　　。宣勝義中真勝義性。令汝會中定性聲聞。及諸一切未得二空。迴向上
　　　乘阿羅漢等。皆獲一乘寂滅場地。真阿練若正修行處。汝今諦聽當為汝
　　　說。富樓那等欽佛法音默然承聽。】</經>
　　勝義中真勝義性，一真法界也。
　　定性聲聞，偏空滯寂，不求無上菩提者也。
　　未得二空，二空者，我法二空也。定性聲聞，僅得我空，未得法空，故曰未得
二空。
　　諸佛世尊，斷二障──煩惱障所知障。了二死──分段死變易死。空二我──
人我法我。成最正覺，獲一乘寂滅地，真阿練若正修行處。
　　仁王經云五忍，一、伏法，三賢位。二、信忍，初二三地。三、順忍，四五六
地。四、無生忍，七八九地。五、寂滅忍，十地至妙覺。故寂滅場地者，佛地也。
　　<經>【佛言富樓那。如汝所言清淨本然。云何忽生山河大地。汝常不聞如來宣
　　　說性覺妙明本覺明妙。富樓那言唯然世尊。我常聞佛宣說斯義。佛言汝
　　　稱覺明為復性明稱名為覺。為覺不明稱為明覺。】</經>
　　當知清淨本然，云何忽生山河大地？清淨本然者，無性也。無性即是隨緣，故
現山河大地，以無性隨緣能圓滿成就一切法性相故。雖現山河大地，而當體無性清
淨本然。非是在山河大地以外，另有清淨本然也。故清淨本然，山河大地宛然。山
河大地宛然，清淨本然。據其體則清淨本然，由體起乎相用，則山河大地宛然。此
是一法界，莫作二會。
　　猶如一水起萬波，萬波歸一水，唯是一法，莫作二會。一水湛然，萬波宛然。
萬波宛然，一水湛然。
　　性覺妙明，本覺明妙。
　　性覺、本覺者，體也。妙明、明妙者，用也。
　　其體無性為性，一體常靈，故曰性覺。性覺常靈，清淨本然，故曰本覺。
　　其用常照，非有而有，有而非有，故曰妙。此用照而常寂，寂而常照，常照即
是常寂，常寂即是常照，故曰妙明明妙。以由體起用故，所以說性覺妙明，本覺明
妙。此是約心約智說。
　　佛常說此法，富樓那常聞，故答佛問曰，我常聞佛宣說斯義。
　　佛言汝稱覺明，為復性明稱名為覺，為覺不明稱為明覺？
　　所謂覺者，即性覺、本覺，簡稱曰覺。所謂明者，即妙明、明妙，簡稱曰明。
我們說過，性覺妙明，本覺明妙，原是一法，莫作二會。
　　今佛審問富樓那，覺與明為是一法？為是二法？為復覺性即明稱為覺呢？為是
覺本身不是明，與明合後，稱為明覺呢？
　　我們知道，如果性明稱覺者，是一法界性，體用不二。如果覺本身不明，必待
與明和合方稱明覺者，則覺與明便二法，各異其體了。
　　<經>【富樓那言若此不明名為覺者則無無明。】</經>
　　「則無無明」，應為則無所明。
　　富樓那的意思是，如果此覺不與明和合即名為覺者，則此覺便無所明了。所以
覺必須與明和合，方稱明覺。如果照富樓那的說法，覺不自明，必待有所明的塵相
，方有明覺。
　　<經>【佛言若無所明則無明覺。有所非覺無所非明。無明又非覺湛明性。性覺
　　　必明妄為明覺。覺非所明因明立所。所既妄立生汝妄能無同異中熾然成
　　　異。異彼所異因異立同。同異發明。因此復立無同無異。】</經>
　　佛言，如汝所說，覺不能自明，必待有所明的塵相，方稱明覺。如果無所明的
塵相，便無明覺。但是塵相是生滅法，塵相生時，則有所明。但有所明時，明因所
而起，既然明因所起，當然不是覺本身之明，故曰有所非覺。塵相滅時，則無所明
之塵相。無所明之塵相時，便無有明，故曰無所非明。
　　如果無有明，即非覺湛明性。何以故？如是則違背性覺妙明，本覺明妙故。
　　所以性覺必明，此是一法，不可分別。汝竟妄分別明與覺為二，誤也。
　　故覺非因「所明」而立者，性覺即明也。本來覺為體，明是由體所起之用。汝
竟將明立所，所緣相既然妄立，於是生汝隨塵相生滅之妄能。
　　這完全是一法界無同異中，熾然妄立差異；於無生滅中，妄見生滅。異彼所異
者，以其妄見，非己之所不見也。以其所異，復立其同。根據同異之見，進而發揮
，復立無同無異。於是天下本無事，庸人自擾之矣。
　　<經>【如是擾亂相待生勞。勞久發塵自相渾濁。由是引起塵勞煩惱。起為世界
　　　靜成虛空。虛空為同世界為異。彼無同異真有為法。】</經>
　　本來一切法相（山河大地），皆依他起。法依他起，定無自性，無自性即圓成
實。故無性隨緣，於是圓滿成就一切法實性（出現山河大地）。
　　眾生不如實知，執依他起法，實有自性。於是違圓成實性，而為遍計執性，於
是妄生我法二執。內執根身，外執器界。
　　故經云，如是擾亂相待成勞，迷失性覺妙明，本覺明妙。勞久發塵者，執塵相
為實有，內執根身，外執器界。其實根身器界，皆唯心所現，故曰自相渾濁。由於
我法二執故，於是引起塵勞煩惱。
　　因為眾生之煩惱，皆由迷根身器界之塵相，執為實有而起，故曰塵勞煩惱。
　　於是唯心所造，起為世界。起為世界者，迷依他起無性，著遍計執為實有也。
故智慧者非於色外求空，如實知色無自性，當體即空也。非是山河大地滅為空，如
實知山河大地無性，當體即空也。
　　眾生虛妄分別心既起，於是執世界相為動，虛空相為靜；執虛空相為同，世界
相為異。復因同異，執彼無同異。如是種種，即遍計執性，真有為法也。有為法者
，生滅法也。眾生一念不覺，於無生死中，虛妄落入生死。
　　此皆以眾生迷惑，迷心所造也。以下次第明世界成因。
　　<經>【覺明空昧相待成搖。故有風輪執持世界。因空生搖堅明立礙。彼金寶者
　　　明覺立堅。故有金輪保持國土。堅覺寶成搖明風出。風金相摩。故有火
　　　光為變化性。寶明生潤火光上蒸。故有水輪含十方界。火騰水降交發立
　　　堅。濕為巨海乾為洲潬。以是義故彼大海中火光常起。彼洲潬中江河常
　　　注。水勢劣火結為高山。是故山石擊則成炎融則成水。土勢劣水抽為草
　　　木。是故林藪遇燒成土因絞成水。交妄發生遞相為種。以是因緣世界相
　　　續。】</經>
　　覺明空昧，相待成搖。
　　本來一法界性，妙湛總持不動。如果妄生二見，分別覺、明，空、昧，便相對
待而成動搖。由動搖故，乃成風輪，執持世界。
　　因空生搖，堅明立礙。
　　動搖之相，皆因空生，故曰因空生搖。堅明者，不知明是覺體之用，反堅執持
塵相為明。由堅執持塵相故，於是立礙，塵相質礙不通也。故明覺立堅，有金輪保
持國土。
　　堅覺寶成，搖明風出。
　　堅覺者內執見分也，搖明者外取相分也。原來塵相本空唯一心造，以見分堅執
持故，妄見有金寶成就。復取外塵相分生滅動搖之相，於是風出。
　　見分取相分，相分起見分，風金相摩者，見相二分內外相摩也。故有火光，為
變化性。
　　寶明生潤，火光上蒸。
　　寶者，內見分也。明者，外相分也。內外沃潤而生，同時火光上蒸，故有水輪
，含十方界。
　　火騰水降，交發立堅，濕為巨海，乾為洲潬。
　　此段文字易解。
　　由此可知，地水火風空見識七大，乃至風輪金輪水輪世界國土等，唯是一心所
造也。於一心中，故四大互遍，各不相礙。富樓那疑<問>問：</問>「若地性遍，云何容水？
水性周遍，火則不生。復云何明，水火二性，俱遍虛空，不相陵滅？」於此可知，
富樓那未識萬法唯心也。
　　大海中火光常起，洲潬中江河常注者，非約事相言，乃據理明也。以一心故，
一法界故，所以水火互遍而不相違。何以故？因為水火皆無自性故。水無自性，故
不礙火遍。火無自性，故不礙水遍。
　　火騰水降，故水勢劣於火勢，則為高山。土勢劣於水勢，便有草木。
　　交妄發生者，此皆妄想交雜而發生也。遞相為種者，種子可起現行，見分攝。
現行可熏種子，相分攝。見相二分互相成就，故曰遞相為種。以種子起現行，現行
熏種子的因緣，故世界相續不斷。
　　<經>【復次富樓那明妄非他覺明為咎。所妄既立明理不踰。以是因緣聽不出聲
　　　見不超色。色香味觸六妄成就。由是分開見覺聞知。】</經>
　　以上既明依報已，今復明正報。
　　明妄非他，覺明為咎。
　　明者顯明也。既知山河大地世界國土，皆妄心所造。便應顯明此妄心之來由，
非關別事。皆由分別內執見分為覺，外取相分為明，是其過咎也。
　　所妄既立，明理不踰。
　　所妄者，相分也。諸法無相，而妄心自造相分，復以自造見分取著之。故所妄
之相分既立，見分便即取著。以見分取著故，於是見分便不能超出相分的範圍。以
見分不能超出相分之範圍故，於是障令真理不明。故曰所妄既立，明理不踰。
　　見分為因，引相分為緣，以是因緣故，迷失一心。耳聽必取於聲，眼見必取於
色，鼻嗅必取於香，舌嚐必取於味，身覺必取於觸，意知必取於法。
　　以見分取著相分故，以致六根分別取於六塵。因為六塵，即相分所攝。六根取
六塵，六識生於其中。既然見相二分，是假非真，故根塵識三者亦皆虛妄。故曰既
然眼耳鼻舌身意，不出色聲香味觸法的範圍，於是六種妄識成就。
　　由於六種妄識成就，於是分開見聞覺知。見聞覺知者，即六識也。
　　<經>【同業相纏合離成化。見明色發明見想成。異見成憎同想成愛。流愛為種
　　　納想為胎。交遘發生吸引同業。故有因緣生羯囉藍遏蒱曇等。胎卵濕化
　　　隨其所應。卵唯想生胎因情有。濕以合感化以離應。情想合離更相變易
　　　。所有受業逐其飛沈。以是因緣眾生相續。】</經>
　　同業相纏，合離成化。
　　以明胎卵濕化四生也。同業者，言胎卵二生。胎卵二生，因於父母，父母與己
身，同業相纏而受生。
　　合離成化者，言濕化二生。濕化二生，不因父母，合離即生。濕因合生，化因
離生。化生者，離舊而化新也。例如蛹化蝶之類。
　　見明色發，明見想成。
　　見分取著相分，故曰見明。色法本來無相，以見分取著故，因而妄相假現，故
曰見明色發。
　　由於妄見而有妄相，取著妄相而成妄想，故曰明見想成。
　　異見成憎，同想成愛。
　　眾生神識，於父母交遘時，於父母之間，產生異憎同愛之情想，於是便受男女
之身。因而流愛為種，納想成胎。父母交遘發生，吸引同業而受生。
　　故有因緣者，神識憎愛為因，父母交遘為緣。
　　羯囉藍，譯曰凝滑。
　　遏蒲曇，譯曰皰。
　　於是胎卵濕化，隨其所應而生。卵以想生，胎以憎愛之情而生，濕以合感而生
，化以離舊化新而生。
　　於其間情、想、合、離，更相變易。或情變為想，想變為情，或合變為離，離
變為合。於是受六道之業報，善者飛升，惡者沉墮。以是因緣，乃有六道眾生相續
。
　　六道括生不盡，故說四生。以中陰非六道攝，為化生所攝，故說四生。
　　前文說世界相續，依報也。今說眾生相續，正報也。
　　<經>【富樓那想愛同結愛不能離。則諸世間父母子孫相生不斷。是等則以欲貪
　　　為本。】</經>
　　妄想與愛戀，纏縛不休不能捨離。如是世間父母生子，子生孫，孫復生孫，於
是子子孫孫，生生不已。是則以欲貪為本。
　　<經>【貪愛同滋貪不能止。則諸世間卵化濕胎。隨力強弱遞相吞食。是等則以
　　　殺貪為本。】</經>
　　世間眾生，貪愛自己的身命，於是弱肉強食。是則以殺貪為本。
　　<經>【以人食羊羊死為人人死為羊。如是乃至十生之類。死死生生互來相噉。
　　　惡業俱生窮未來際。是等則以盜貪為本。】</經>
　　人死為羊，羊死為人者，冤冤相報，互相償債也。乃至十生之類，展轉報復，
互來相噉，窮劫不休。
　　十生者，胎、卵、濕、化、有色、無色、有想、無想、非有想、非無想。
　　是等則以盜貪為本。
　　<經>【汝負我命我還債汝。以是因緣經百千劫常在生死。汝愛我心我憐汝色。
　　　以是因緣經百千劫常在纏縛。唯殺盜婬三為根本。以是因緣業果相續。】</經>
　　汝負我命，我還債汝（汝債）者，釋殺盜二業。汝愛我心，我憐汝色者，釋欲
貪業。眾生生死因緣，皆以殺盜婬三業為根本，以是因緣，業果相續。
　　<經>【富樓那如是三種顛倒相續。皆是覺明明了知性。因了發相從妄見生。山
　　　河大地諸有為相次第遷流。因此虛妄終而復始。】</經>
　　三種顛倒相續者，即上文所說之世界相續、眾生相續、業果相續。由此三種相
續，山河大地等諸有為相，次第遷流。於清淨本然中，忽生山河大地。
　　如是三種顛倒相續，皆是覺明明了知性，因了發相，從妄見生。
　　本來覺明一心，無有分別。以覺明「明了知性」妄生分別取著於相。不識六塵
諸相，唯是一心所變，竟以虛妄見分，取虛妄相分。以致生山河大地諸有為相，次
第遷流。雖生山河大地諸有為相次第遷流，而法本湛寂不動，清淨本然也。
　　<經>【富樓那言若此妙覺本妙覺明。與如來心不增不滅。無狀忽生山河大地諸
　　　有為相。如來今得妙空明覺。山河大地有為習漏何當復生。】</經>
　　若此妙覺本妙覺明。……
　　富樓那的意思是，如果於妙覺中，本來覺明體用不二。眾生不覺，妄見所生，
方有山河大地諸有為相。那麼如來今已證妙覺，是何因緣復生山河大地呢？如來今
得妙空明覺，難道有為習漏，還會復生嗎？
　　當知眾生所見，與佛不同。諸佛徹見諸法實相，眾生但取諸法虛妄相。實相者
，非是於諸法外，另有實相，而諸法即是實相。諸法無性，便是實相。實相隨緣，
便現諸法。
　　例如波無性全是水，水隨緣便成波。故非山河大地外另有清淨，清淨外另有山
河大地。而是佛觀山河大地，本來清淨，眾生見山河大地，便是雜染相續。
　　<經>【佛告富樓那譬如迷人。於一聚落惑南為北。此迷為復因迷而有因悟所出
　　　。富樓那言如是迷人。亦不因迷又不因悟。何以故迷本無根云何因迷。
　　　悟非生迷云何因悟。佛言彼之迷人正在迷時。有悟人指示令悟。富樓
　　　那於意云何。此人縱迷。於此聚落更生迷不。不也世尊。富樓那十方如
　　　來亦復如是。此迷無本性畢竟空。昔本無迷似有迷覺。覺迷迷滅覺不生
　　　迷。亦如人見空中花。病若除華於空滅。忽有愚人。於彼空花所滅
　　　空地待花更生。汝觀是人為愚為慧。富樓那言空元無花妄見生滅。見花
　　　滅空已是顛倒。令更出斯實狂癡。云何更名如是狂人為愚為慧。佛言
　　　如汝所解云何問言。諸佛如來妙覺明空。何當更出山河大地。又如金
　　　雜於精金。其金一純更不成雜。如木成灰不重為木。諸佛如來菩提涅槃
　　　亦復如是。】</經>
　　十方湛寂，本無方所。雖然迷人惑南為北，而十方不變。故此迷非因迷而有，
亦非因悟而出。因為迷本虛妄，無生無實，故不因迷有，不因悟出。
　　佛言彼之迷人下，言彼迷人一經覺悟，不復重迷。猶如已成金，不復為；
木已成灰，不復為木。
　　此迷無本，性畢竟空。昔本無迷，似有迷覺，覺迷迷滅，覺不生迷。
　　此迷無本者，虛妄也。迷若有本，不為虛妄。性畢竟空者，無性也。一切法以
無性為性，曰畢竟空。
　　以性畢竟空故，所以昔本無迷。於畢竟空中，無迷亦無覺，故曰似有迷覺。何
以故？畢竟空中，清淨本然故。
　　一經覺悟其迷，其迷便滅。迷滅者幻滅也，非實有迷滅。以迷本虛妄故。妄迷
既滅，便是淨覺，淨覺者清淨本然也。既經恢復清淨本然，當然虛妄之迷不會再生
，故曰覺不生迷。
　　亦如人下，舉喻說明，文顯易解。
　　諸佛如來，菩提涅槃亦復如是。言既經證解，不復再迷也。
　　<經>【富樓那又汝問言。地水火風本性圓融周遍法界。疑水火性不相滅。又
　　　徵虛空及諸大地。俱遍法界不合相容。富樓那譬如虛空體非群相。而不
　　　拒彼諸相發揮。所以者何。富樓那彼太虛空日照則明。雲屯則暗風搖則
　　　動。霽澄則清氣凝則濁。土積成霾水澄成映。於意云何如是殊方諸有為
　　　相。為因彼生為復空有。若彼所生。富樓那且日照時既是日明。十方世
　　　界同為日色。云何空中更見圓日。若是空明空應自照。云何中宵雲霧之
　　　時不生光耀。當知是明非日非空不異空日。觀相元妄無可指陳。猶邀空
　　　花結為空果。云何詰其相滅義。觀性元真唯妙覺明。妙覺明心先非火
　　　水。云何復問不相容者。真妙覺明亦復如是。汝以空明則有空現。地水
　　　火風各各發明則各各現。若俱發明則有俱現。云何俱現。富樓那如一水
　　　中現於日影。兩人同觀水中之日。東西各行則各有日。隨二人去一東一
　　　西。先無准的不應難言。此日是一云何各行。各日既雙云何現一。宛轉
　　　虛妄無可憑據。】</經>
　　滅即陵滅，徵即問也。文中元牒所問，然後作<答>答。</答>於答中之要旨，即一切法
無性能隨緣，隨緣不失無性。若能如是了解，則所疑問題，不難迎刃而解。
　　富樓那！譬如虛空，體非群相，而不拒彼諸相發揮。
　　言無性不礙隨緣也。
　　富樓那！彼太虛空日照則明……
　　言隨緣不失無性也。
　　於意云何？如是殊方諸有為相，為因彼生，為復空有？……
　　言因緣所生法，即是無生。無生即是無性，無性隨緣，乃有地水火風等。地水
火風既皆無性，無性云何互相陵滅？不能相容呢？諸有為相者，明暗動清……等，
為因日雲風霽等所生，為復空有？
　　富樓那！且日照時，既是日明，當不假借虛空因緣，應當十方世界，同為一日
之色，而無虛空。云何空中更見圓日？既然空中更有圓日，圓日因虛空而照。則知
明者，是因緣生法。
　　亦非空明，假設是空明，則空應自照，何須假借於日？如果空能自照，云何夜
晚雲霧之時，不生光明？當知光明者，以日空因緣而有。既非日非空，亦不異空日
。是知明者本無生也。何以故？明者因緣生，因緣生即是無生。
　　觀相元妄，無可指陳。
　　圓瑛大師將此經文，直至云何復問不相容者一段，移至「宛轉虛妄，無可憑據
」下。今仍依經文解釋。
　　凡所有相，皆是虛妄。因為一切諸相，皆因緣而現無自性故，所以無可指陳。
　　猶邀空花，復結空果。
　　空花者體本虛妄，非為實有。猶如求空花為實，因空花復求空果一般虛妄。而
詰問其互相陵滅之義。
　　觀性元真，唯妙覺明。
　　性者無性無生，畢竟空也。無性隨緣，圓滿成就一切法實性，故曰元真。此即
妙覺明心。妙覺明心，即如來藏心，即妙真如性。此妙覺明心無性隨緣，非有而有
，有而非有。隨緣無性，不無而無，無而不無。無而不無，非有而有，故無不礙有
。不無而無，有而非有，故有不礙無。妙覺明心者，一心萬法，萬法一心，一切無
礙也。
　　先非水火者，於妙覺明心中，水火乃因緣生法。因緣生法無性，故曰先非水火
。云何復問不相容呢？
　　真妙覺明亦復如是，汝以空明，則有空現……。
　　真妙覺明亦復如是者，意即真如隨緣現萬法，萬法無性是真如，此即妙真如性
。
　　汝以空明者，汝以空發明也。汝以空發此真妙覺明，則空隨緣而現。汝以地水
火風各各發明，則地水火風各各隨緣而現。如果諸法俱時發明，則一切諸法俱時隨
緣而現。雖然諸法俱時隨緣而現，然法隨緣現，悉無自性。諸法無性，即是真如。
既然諸法同一真如，云何互相陵滅互不相容呢？
　　云何於一真妙覺明，俱時隨緣而現諸法呢？例如一水之中而現日影，若有兩人
同觀日影。一人東行，一人西行，則各有日影隨二人去。
　　先無准（準）的者，隨緣而現，法無決定也。所以不應難言，此日是一，云何
分為西東？既分西東，云何猶是一日？如是則宛轉虛妄，無可憑據。
　　<經>【富樓那汝以色空。相傾相奪於如來藏。而如來藏隨為色空周遍法界。是
　　　故於中風動空澄日明雲暗。眾生迷悶背覺合塵。故發塵勞有世間相。】</經>
　　佛呼富樓那，汝不識法界緣起，諸法緣起無性，無性本不相礙。竟執色空為實
有，見色則傾奪於空，見空則傾奪於色。不知於如來藏中，色不異空，空不異色，
色即是空，空即是色。而如來藏隨緣現為色空，色空無性，周遍法界。
　　是故於一法界中，妄見風動空澄，日明雲暗。眾生迷悶，背覺合塵。背覺者，
違圓成實也。合塵者，起遍計執也。以遍計所執故，致發塵勞，有世間相。
　　<經>【我以妙明不滅不生合如來藏。而如來藏唯妙覺明圓照法界。是故於中一
　　　為無量無量為一小中現大大中現小。不動道場遍十方界。身含十方無盡
　　　虛空。於一毛端現寶王剎。坐微塵裏轉大法輪。】</經>
　　我以妙明，不滅不生，合如來藏。
　　妙明者，如實觀諸法緣起無性，有而非有，非有而有。以緣起無性故，所以不
生不滅。
　　合如來藏者，合圓成實性也。圓成實性即是無性。無性隨緣，能為一切法作性
。故如來藏者，無而不無，不無而無。
　　諸法緣生，有而非有，非有而有。非有者，即是無也。故以妙明不滅不生，合
如來藏。
　　而如來藏，唯妙覺明，圓照法界。
　　如來藏者，無性隨緣，周遍法界。故曰如來藏唯妙覺明，圓照法界。妙覺明者
，無性隨緣也。
　　是故於中，一為無量，無量為一；小中現大，大中現小。
　　一無性，不礙無量；無量無性，不礙於一。此乃一即一切，一切即一也。同理
可知，小無定性，不礙於大，全小以成大也。大無定性，不礙於小，大即是小也。
　　以一即無量，無量即一，小不礙大，大不礙小故。所以不動道場，遍於十方，
一身含於十方無盡虛空。猶一月印千江，千江只一月。
　　故於一毛端現寶王剎，坐微塵裏轉大法輪。
　　寶王者，佛也。寶王剎者，佛國土也。即三千大千世界。轉大法輪者，弘化十
方也。
　　<經>【滅塵合覺故發真如妙覺明性。而如來藏本妙圓心。非心非空。非地非水
　　　非風非火。非眼非耳鼻舌身意。非色非聲香味觸法。非眼識界如是乃至
　　　非意識界。非明無明明無明盡。如是乃至非老非死非老死盡。非苦非集
　　　非滅非道。非智非得非檀那非尸羅。非毘梨耶非羼提非禪那。非剌若
　　　非波羅蜜多。如是乃至非怛闥阿竭。非阿羅訶三耶三菩。非大涅槃非常
　　　非樂非我非淨。】</經>
　　滅塵合覺者，滅遍計執，合圓成實也。圓成實性，無性為性，無性隨緣成一切
法，故發真如妙覺明性。
　　如來藏本妙圓心，以無定性故，所以非一切。非一切者，簡情也。簡別凡情故
，乃非心非空，非四大，非六根，非六塵，非六識，非十二因緣，非四諦，非智非
得，非六度，非怛闥阿竭（如來），非阿羅訶（應供），非三耶三菩（正遍知），
非大涅槃，非涅槃四德。
　　<經>【以是俱非世出世故。即如來藏元明心妙。即心即空。即地即水即風即火
　　　。即眼即耳鼻舌身意。即色即聲香味觸法。即眼識界如是乃至即意識界
　　　。即明無明明無明盡。如是乃至即老即死老死盡。即苦即集即滅即道。
　　　即智即得即檀那即尸羅。即毘梨耶即羼提即禪那。即剌若即波羅蜜多
　　　。如是乃至即怛闥阿竭。即阿羅訶三耶三菩。即大涅槃即常即樂即我即
　　　淨。】</經>
　　以是俱非世出世故，即如來藏元明心妙。
　　以如是俱非一切法故，即是如來藏元明心妙。以隨緣無性故，所以照而常寂。
　　照而常寂，即是寂而常照，以常照故常寂，以常寂故常照。圓成實隨緣，即依
他起，依他起無性，即圓成實。
　　所以非一切，便是即一切。非一切在乎簡情，即一切在乎顯正。
　　所以即心即空，即四大，即六根，即六塵，即六識，即十二因緣，即四諦，即
智即得，即六度，即如來應供正遍知，即大涅槃，即涅槃四德。
　　<經>【以是即俱世出世故。即如來藏妙明心元。離即離非是即非即。】</經>
　　以是即俱世出世故，應為以是「俱即」世出世故。以是俱即世出世故，即如來
藏妙明心元。
　　上文言「以是俱非世出世故」是如來藏中一法不立。今言「以是俱即世出世故
」是如來藏中一法不捨。
　　非一切法是真諦，即一切法是俗諦。離即離非，是如來藏中雙遮真俗二諦。是
即非即，是如來藏中雙照真俗二諦。是即非即，應作是即是非即解，便易明了。
　　<經>【如何世間三有眾生。及出世間聲聞緣覺。以所知心測度如來無上菩提。
　　　用世語言入佛知見。譬如琴瑟箜篌琵琶雖有妙音。若無妙指終不能發。】</經>
　　三有者，欲有色有無色有，三界也。三界內為世間，出三界為出世間。聲聞緣
覺不生三界內，故曰出世間。
　　為何凡夫小乘，以所知心測度如來無上菩提？所知心者，有所得心也。畢竟空
無所有不可住不可得，為如來無上菩提。凡夫二乘，皆以有所得心測度於佛也。
　　用世語言，入佛知見。
　　世語言者，取相有住也。佛具足一切智共二乘，具道種智共菩薩，具一切種智
不共三乘，是為佛知。佛具肉眼天眼慧眼法眼佛眼，是為佛見。故佛知見者，圓融
無礙也。以世語言取相住著，欲入佛圓融無礙知見，不可得也。
　　譬如琴瑟下，是譬喻雖有妙法，須妙智慧方能契合也。
　　<經>【汝與眾生亦復如是。寶覺真心各各圓滿。如我按指海印發光。汝暫舉心
　　　塵勞先起。由不勤求無上覺道愛念小乘得少為足。】</經>
　　汝與眾生之寶覺真心，各皆圓滿與佛無異。只為汝等以有所得心自為障礙，致
寶覺真心，不能圓顯。
　　海印發光，謂海印三昧也，亦即首楞嚴三昧。佛於空知無量，曰海印三昧。佛
於無量知空，曰華嚴三昧。
　　汝暫舉心下，佛責富樓那不發無上菩提心也。
　　<經>【富樓那言我與如來寶覺圓明。真妙淨心無二圓滿。而我昔遭無始妄想久
　　　在輪迴。今得聖乘猶未究竟。世尊諸妄一切圓滅獨妙真常。敢問如來一
　　　切眾生何因有妄。自蔽妙明受此淪溺。】</經>
　　富樓那先行自責，然後求佛開示。
　　<經>【佛告富樓那汝雖除疑餘惑未盡。吾以世間現前諸事。今復問汝汝豈不聞
　　　。室羅城中演若達多。忽於晨朝以鏡照面。愛鏡中頭眉目可見。瞋責己
　　　頭不見面目。以為魑魅無狀狂走。於意云何。此人何因無故狂走。】</經>
　　佛以事實說明。當時有演若達多者，見鏡中頭眉目可見。以眼不見眼故，離鏡
則不能自見其頭，是故驚怪。此譬喻說明，富樓那雖不能見寶覺真心，而寶覺真心
未曾失也。
　　<經>【富樓那言是人心狂更無他故。佛言妙覺明圓本圓明妙。既稱為妄云何有
　　　因。若有所因云何名妄。自諸妄想展轉相因。從迷積迷以歷塵劫雖佛發
　　　明猶不能返。如是迷因因迷自有。識迷無因妄無所依。尚無有生欲何為
　　　滅。得菩提者如寤時人。說夢中事心縱精明。欲何因緣取夢中物。】</經>
　　富樓那回答說，演若達多，心狂虛妄不實所致，更無他因。
　　佛言妙覺明圓，本圓明妙。
　　此妙覺真心，本來明圓，本來圓明。明圓者，常照常寂也。圓明者，常寂常照
也。常照常寂，遍滿十方不動當處。常寂常照，不動當處遍滿十方。
　　　既稱為妄，云何有因？
　　汝言以無始妄想，久在輪迴，問我一切眾生何因有妄。須知妄則非為實有，實
有則不名為妄。既然妄非實有，云何有因？若有所因，云何名妄？
　　汝等係因妄想，虛妄展轉相因也。
　　如是迷因，因迷自有，識迷無因，妄無所依。
　　這種虛妄迷惑之因，因為虛妄迷惑而有，非是真實。如果識知此迷純屬虛妄而
無因，便知虛妄無有所依了。此虛妄迷惑，尚無有生，云何有滅？於是可知，若人
起心滅妄便是妄也。
　　得菩提者，猶如覺醒之人說夢中事。佛雖說虛妄，非謂虛妄實有也。縱聰明人
，欲何因緣能取得夢中之物？
　　<經>【況復無因本無所有。如彼城中演若達多。豈有因緣自怖頭走。忽然狂歇
　　　頭非外得。縱未歇狂亦何遺失。富樓那妄性如是因何為在。汝但不隨分
　　　別世間。業果眾生三種相續。三緣斷故三因不生。則汝心中演若達多。
　　　狂性自歇。歇即菩提。勝淨明心本周法界。不從人得何藉劬勞肯綮修證
　　　。】</經>
　　今復引演若達多喻，意謂妄本無生無因，縱迷而真心不失也。
　　若能不隨分別執著世間相續，眾生相續，業果相續，則狂妄自歇，妄息即覺。
勝淨明心，本來周遍法界湛寂不動，不從人得。
　　肯綮者，筋骨結合處，譬喻緊密也。既然勝淨明心本來具足，何勞緊緊修證也
。
　　<經>【譬如有人於自衣中，繫如意珠不自覺知。窮露他方乞食馳走。雖實貧窮
　　　珠不曾失。忽有智者指示其珠。所願從心致大饒富。方悟神珠非從外得
　　　。】</經>
　　次舉衣珠喻。
　　<經>【即時阿難在大眾中。頂禮佛足起立白佛。世尊現說殺盜婬業。三緣斷故
　　　三因不生。心中達多狂性自歇。歇即菩提不從人得。斯則因緣皎然明白
　　　。云何如來頓棄因緣。我從因緣心得開悟。世尊此義何獨我等年少有學
　　　聲聞。今此會中大目犍連。及舍利弗須菩提等。從老梵志聞佛因緣。發
　　　心開悟得成無漏。今說菩提不從因緣。則王舍城拘舍梨等。所說自然成
　　　第一義。惟垂大悲開發迷悶。】</經>
　　阿難猶自未悟，伏祈開示。
　　世尊現說殺盜婬業，略引佛說三種相續中之業果相續。
　　<經>【佛告阿難即如城中演若達多。狂性因緣若得滅除。則不狂性自然而出。
　　　因緣自然理窮於是。】</經>
　　當知演若達多狂性若滅，不狂性自然而出。因緣即是無性，無性即是真如。以
無性故，所以不得謂因緣而有，或自然而有。
　　<經>【阿難演若達多頭本自然本自其然無然非自。何因緣故怖頭狂走。若自然
　　　頭因緣故狂。何不自然因緣故失。本頭不失狂怖妄出。曾無變易何藉因
　　　緣。本狂自然本有狂怖。未狂之際狂何所。不狂自然頭本無妄何為狂
　　　走。】</經>
　　本段文字，旨在明妄本空，真本具也。
　　頭本自然，本自其然，無然非自者，言真本具也。真本具者非他，即妄無性也
。既然因緣無性即是自然（此地所言自然者，謂本來不動也。）
　　既然無性，演若達多，何有因緣失頭，怖頭而走？故知一切法無性，非因緣非
自然，明矣。
　　若自然頭，因緣故狂，何不自然，因緣故失？
　　如果演若達多自然頭，以照鏡因緣故狂。則演若達多何不以照鏡因緣，真失其
頭？是知演若達多未以照鏡因緣失頭，純屬虛妄發狂也。所以事實上，本頭不失，
虛妄狂怖妄出也。事實上妄本空真本具，曾無變易，何藉因緣？
　　本狂自然，本有狂怖。未狂之際，狂何所？
　　如果本來自然狂，則應本有狂怖。那麼未狂時，此狂潛伏何處呢？
　　不狂自然，頭本無妄，何為狂走？
　　不狂惑時，狂惑無性即是自然（不動）。頭本無妄者，謂無性本無妄也。何為
狂走者，謂演若達多，無故發狂也。
　　<經>【若悟本頭識知狂走。因緣自然俱為戲論。是故我言三緣斷故即菩提心。
　　　菩提心生生滅心滅。此但生滅。】</經>
　　若悟本頭者，若悟頭本真常不動也，非因緣有，亦非自然有。當可識知狂走，
全係虛妄心所致。於是便知因緣與自然，俱為不實之戲論。
　　所以我說世間相續眾生相續業果相續之妄心斷，便是菩提心。菩提心者覺也，
生滅心者迷也。此心既覺，迷心自滅。故曰菩提心生，生滅心滅。
　　此但生滅者，此但生滅，無有法也。實無菩提心生，亦無生滅心滅。生滅俱如
幻，於法無所有也。
　　<經>【滅生俱盡無功用道。若有自然。如是則明自然心生。生滅心滅此亦生滅
　　　。】</經>
　　滅心生心俱盡，則一心妙湛不動，斯則為無功用道。如果有自然之想，如是則
為自然心生，生滅心滅。既然自然心生，生滅心滅，當然此亦是生滅了。
　　<經>【無生滅者名為自然。猶如世間諸相雜和。成一體者名和合性。非和合者
　　　稱本然性。本然非然和合非合。合然俱離離合俱非。此句方名無戲論法
　　　。】</經>
　　無生滅者，名為自然。
　　此言世間人執著生滅與自然，俱為有法也。如果俱為有法，仍然是生滅也。何
故世間人執著有法？世間人謂生滅者，是謂有生滅也。謂無生滅名為自然者，是謂
有自然也。
　　故舉事例言，猶如世間諸相，雜和成一體者，名和合性。非和合者，稱本然性
。
　　世間諸「相」，如幻如化無實體性。故經云凡所有相，皆是虛妄。假相和合，
本非實有，然世間人以為因緣和合為實有，取其雜和之相。相對地，對於未和合的
個別相，則名自然性。
　　其實法非和合，非不和合，何以故？法非實有故。
　　本然非然，和合非合。
　　本然即自然也，和合即因緣也。本然非有，因緣亦非有，因為法非實有故。
　　合然俱離，離合俱非，此句方名無戲論法。
　　因緣和合與自然俱離，故曰合（和合）然（自然）俱離。
　　離合俱非者，因緣自然二者之「離」亦遣，二者不離之「合」亦遣，故曰「離
」「合」俱非。如是一絲不掛一塵不染，方名無戲論法。
　　<經>【菩提涅槃尚在遙遠。非汝歷劫辛勤修證。雖復憶持十方如來。十二部經
　　　清淨妙理。如恒河沙秖益戲論。】</經>
　　如是諸法實相，遍滿法界而非有，畢竟空寂而不無。菩提涅槃尚不可得，豈是
汝歷劫辛勤修證之有為法，所能達到的？因為汝歷劫辛勤，皆以有所得心而修也。
　　汝阿難雖復多聞，但是以有所得心，縱能憶持十方如來十二部經清淨妙理如恒
河沙，祇益戲論而無實義也。
　　<經>【汝雖談說因緣自然決定明了。人間稱汝多聞第一。以此積劫多聞熏習。
　　　不能免離摩登伽難。何因待我佛頂神。摩登伽心婬火頓歇得阿那含。
　　　於我法中成精進林。愛河乾枯令汝解脫。是故阿難汝雖歷劫。憶持如來
　　　秘密妙嚴。不如一日修無漏業。遠離世間憎愛二苦。如摩登伽宿為婬女
　　　。由神力鎖其愛欲。法中今名性比丘尼。與羅羅母耶輸陀羅同悟宿
　　　因。知歷世因貪愛為苦。一念薰修無漏善故。或得出纏或蒙授記。如何
　　　自欺尚留觀聽。】</經>
　　何因待我佛頂神咒，應為何「須」待我佛頂神咒。尚留觀聽者，尚取色塵聲塵
也。由神咒力鎖其愛欲，應為「銷」其愛欲。
　　文顯易明，勿須贅解。
　　<經>【阿難及諸大眾聞佛示誨。疑惑銷除心悟實相。身意輕安得未曾有。重復
　　　悲淚頂禮佛足。長跪合掌而白佛言。無上大悲清淨寶王善開我心。能以
　　　如是種種因緣方便提。引諸沈冥出於苦海。世尊我今雖承如是法音知
　　　如來藏。妙覺明心遍十方界。含育如來十方國土。清淨寶嚴妙覺王剎。
　　　如來復責多聞無功不逮修習。我今猶如旅泊之人忽蒙天王賜以華屋。雖
　　　獲大宅要因門入。唯願如來不捨大悲。示我在會諸蒙暗者。捐捨小乘必
　　　獲如來。無餘涅槃本發心路。令有學者從何攝伏疇昔攀緣。得陀羅尼入
　　　佛知見。作是語已五體投地。在會一心佇佛慈旨。】</經>
　　捐捨小乘，必獲如來。似應為「畢」獲如來。
　　<經>【爾時世尊哀愍會中緣覺聲聞。於菩提心未自在者。及為當來佛滅度後。
　　　末法眾生發菩薩心。開無上乘妙修行路。宣示阿難及諸大眾。汝等決定
　　　發菩提心。於佛如來妙三摩提不生疲惓。應當先明發覺初心二決定義。
　　　云何初心二義決定。阿難第一義者汝等若欲捐捨聲聞。修菩薩乘入佛知
　　　見。應當審觀因地發心。與果地覺為同為異。阿難若於因地。以生滅心
　　　為本修因。而求佛乘不生不滅。無有是處。】</經>
　　末法眾生發菩薩心，應為發菩提心。
　　應當先明發覺初心者，最初發菩提心也。二決定義者，發菩提之因心也。因地
不真，果招紆曲，故須先明二決定義。
　　第一，因地發心，須與果位相同，須以無生心修無生法。云何以無生心修無生
法？無生心者，無住心也。以無住心契無生法，為第一要義。如果以生滅心，求無
生法，無有是處。
　　<經>【以是義故汝當照明諸器世間。可作之法皆從變滅。阿難汝觀世間。可作
　　　之法誰為不壞。然終不聞爛壞虛空。何以故空非可作。由是始終無壞滅
　　　故。】</經>
　　諸器世間悉生滅法，故佛令照明諸器世間。
　　作，有生、起之意。可作之法，可生可起之法也。凡可生起之法，皆從變滅。
佛促阿難，試觀世間可作之法，那裏有不壞的呢？
　　然虛空非有非無，非為作法，故始終無有壞滅。
　　<經>【則汝身中堅相為地潤濕為水。煖觸為火動搖為風。由此四纏分汝湛圓妙
　　　覺明心。為視為聽為覺為察。從始入終五疊渾濁。】</經>
　　因為不識四大本空，妄執四大為實有，於是被四大所纏。以致分湛圓妙覺明心
，為見聞覺知。
　　五疊渾濁者，五重渾濁也。
　　<經>【云何為濁。阿難譬如清水清潔本然。即彼塵土灰沙之倫。本質留礙二體
　　　法爾性不相循。有世間人取彼土塵投於淨水。土失留礙水亡清潔。容貌
　　　汨然明之為濁。汝濁五重亦復如是。】</經>
　　佛以譬喻，說明濁的道理。
　　汨然應為汩然，汩然者，渾濁不清也。
　　明之為濁，應為名之為濁。
　　汝濁五重者，即五濁也。下文便分別說明。
　　<經>【阿難汝見虛空遍十方界空見不分。有空無體有見無覺相織妄成。是第一
　　　重名為劫濁。】</經>
　　一般論劫濁，謂摧年減壽曰劫濁，那是約劫末而論，此處係由劫初而言。
　　劫有成住壞空，空已復成，成已復住，住已復壞，如此循環不已。既曰循環不
已，當無定性，如旋火輪虛妄無實。
　　汝見虛空遍十方界，空見不分。
　　四大依空而立，故四大皆空。於空生見，見有地水火風，於是成住壞空四劫乃
成。
　　見是能見，空是所見，起初無分能所，故曰空見不分。
　　既分能所之後，則空為所見之空，見為能見之見。所見之空，有其空相而無實
體。能見之見，純屬妄見而非真覺。如此曰空曰見，一皆虛妄。眾生執為實有，乃
取地水火風成住壞空相。於是執空之相分，與執見之見分，相織妄成，是第一重名
劫濁。
　　<經>【汝身現搏四大為體。見聞覺知壅令留礙。水火風土旋令覺知相織妄成。
　　　是第二重名為見濁。】</經>
　　劫濁之後，於畢竟空見有四大。復摶合四大以為六根，由六根分別成為見聞覺
知，取著六塵令生留礙。致空性盡失，真覺不顯。
　　水火風土者，地水火風也。四大旋令六塵蔽六根，根塵相織妄成，是第二重名
見濁。
　　一般論見濁，謂是身見邊見邪見戒取見見取見五利使。那是從果上論，此是從
因上論。
　　<經>【又汝心中憶識誦習。性發知見容現六塵。離塵無相離覺無性相織妄成。
　　　是第三重名煩惱濁。】</經>
　　憶是憶持過去，識是識知現在，誦習是誦習未來。言煩惱濁通三世也。
　　由見濁取相，而生貪瞋痴煩惱。煩惱由第六意識所生。第六意識於現前五識俱
所起者，則帶五塵質相。於取著過去五塵影像所起者，為獨頭意識。
　　性發知見，容現六塵。
　　第六意識性發知見，於是取著於六塵。六塵無性，體本虛妄，故所發知見，盡
屬妄知妄見。
　　法本無相，塵如幻化，故曰離塵無相。離覺無性者，言第六意識，無實性也。
　　見分相分於第六識中，相織妄成，是第三重名煩惱濁。
　　一般言煩惱濁，係從果上說，謂為貪瞋痴慢疑五鈍使。今經所說，係約因而言
。
　　<經>【又汝朝夕生滅不停。知見每欲留於世間。業運每常遷於國土。相織妄成
　　　是第四重名眾生濁。】</經>
　　一般從果上言眾生濁，係於見濁煩惱濁果報上之立眾生之假名。此是從因上論
，從因上論眾生者，乃色受想行識五陰也，故羅什大師譯五陰曰五眾。
　　凡夫顛倒，實無五陰，執著五陰為實有，此是第一重顛倒。復於五陰執著有我
，此是第二重顛倒。於我復執有生滅，此是第三重顛倒。此三重顛倒，即是見濁煩
惱濁。因見濁煩惱濁，立眾生濁假名。
　　本來五陰皆空，一切法無生。然凡夫迷無生之理，妄執五陰為實有，我為實有
，於是朝夕妄見生滅。凡夫執五陰身心，竟欲常留於世間。以欲常留世間故，業報
關係，乃常遷流於國土。
　　世間有三種，五陰世間，眾生世間，國土世間。以五陰而有眾生，以眾生遷流
於國土世間。
　　以五陰身心相織妄成，是第四重名眾生濁。
　　<經>【汝等見聞元無異性。眾塵隔越無狀異生。性中相知用中相背。同異失準
　　　相織妄成。是第五重名為命濁。】</經>
　　命是色心連持為體。據唯識義，第八識種子有住識之功能，連持一期色心，假
名曰命。故於一心中，本無生滅，以識心分別，乃假現生滅，故曰命濁。
　　見聞覺知，六識也。六識元一真心，故曰元無異性。以六根妄取六塵，眾塵隔
越，無狀而生分別。
　　性中相知，用中相背。
　　於一心中本無二體，故曰性中相知。六根起用分取六塵，眼取色不聞聲，耳取
聲不見色，故曰用中相背。同時眼取色則生，不取色則滅；耳取聲則生，不取聲則
滅。鼻舌身意亦復如是。既擾攘於生滅，故成命濁。
　　同異失準，相織妄成，是第五重名為命濁。
　　眼唯見色，耳唯聞聲，乃至意唯知法，是各自其同也。眼不聞聲，耳不見色，
乃至六根用中各別，是其異也。然六塵緣生無性，虛妄無體，六根妄取六塵，故曰
同異失準。
　　如是心與心所，相織妄成，是第五重名為命濁。
　　<經>【阿難汝今欲令見聞覺知。遠契如來常樂我淨。應當先擇死生根本。依不
　　　生滅圓湛性成。以湛旋其虛妄滅生。伏還元覺得元明覺。無生滅性為因
　　　地心。然後圓成果地修證。】</經>
　　如來常樂我淨者，涅槃四德也。
　　佛明示阿難，欲發無上菩提心，修如來妙三摩提，當發第一決定義。應當依不
生滅圓湛妙性，以圓湛妙性旋轉其虛妄生滅心。生滅心既伏，則復還其妙圓覺性，
得元明覺。則始覺與本覺合，成究竟覺。是以第一決定義者，以無生滅性，為因地
心，圓成果地修證也。
　　<經>【如澄濁水貯於淨器。靜深不動沙土自沈清水現前。名為初伏客塵煩惱。
　　　去泥純水名為永斷根本無明。明相精純一切變現不為煩惱。皆合涅槃清
　　　淨妙德。】</經>
　　如澄濁水下，譬喻說明。
　　一切變現不為煩惱，皆合涅槃清淨妙德。
　　如實知諸法緣生無性，故能不為一切變現法相，而生煩惱矣。
　　涅槃清淨妙德者，常樂我淨也。
　　<經>【第二義者。汝等必欲發菩提心。於菩薩乘生大勇猛。決定棄捐諸有為相
　　　。應當審詳煩惱根本。此無始來發業潤生誰作誰受。】</經>
　　前第一決定義，是以不生不滅因心，上合不生不滅果德。今第二決定義，係觀
察煩惱根本。
　　棄捐諸有為相，生住滅是有為相。
　　無明發業，愛取潤生。於中愛獨偏重，如水沃潤，故說愛能潤生。
　　眾生不如實知，妄自作業，妄受諸報。五陰皆空，眾生無性，故作者受者，皆
是虛妄。
　　<經>【阿難汝修菩提。若不審觀煩惱根本。則不能知虛妄根塵。何處顛倒處尚
　　　不知。云何降伏取如來位。】</經>
　　若不知煩惱根本，如何能降伏煩惱，取如來位呢？
　　<經>【阿難汝觀世間解結之人。不見所結云何知解。不聞虛空被汝墮裂何以故
　　　空無相形無結解故。則汝現前眼耳鼻舌及與身心。六為賊媒自劫家寶。
　　　由此無始眾生世界生纏縛故。於器世間不能超越。】</經>
　　不聞虛空被汝墮裂，應為被汝「隳」裂。
　　眾生不得如來圓覺妙心，罪在六根。欲證圓覺，應從清淨六根著手，六根清淨
方為道也。
　　<經>【阿難云何名為眾生世界。世為遷流界為方位。汝今當知東西南北。東南
　　　西南東北西北上下為界。過去未來現在為世位方有十流數有三。一切眾
　　　生織妄相成。身中貿遷世界相涉。】</經>
　　以現代話講，世為時間，界為空間。空間方位有十，即十方是也。流數者時間
也，有三者，過去未來現在。
　　貿遷者，變易遷流也。身中貿遷者，眾生隨時空流轉也。
　　<經>【而此界性。設雖十方定位可明。世間秖目東西南北。上下無位中無定方
　　　。四數必明與世相涉。三四四三宛轉十二。】</經>
　　界性雖然有十，東南西北四維上下，但論其定位，世間只認為東西南北四方有
定位。首先上方下方無有定位，因為上下以中為座標，然隨高低不同，「中」則無
有定方。
　　至於四維，亦無定方。例如東南隅，以東方、南方為座標，無有定方。東北隅
，以東方、北方為座標，無有定方。西南隅，以西方、南方為座標，無有定方。西
北隅，以西方、北方為座標，無有定方。
　　東西南北，四數必明，以有定方故。東西南北四方，與三世過去未來現在互相
交涉。三世涉入四方，四方涉入三世。換句話說，東、西、南、北，其中各有過去
未來現在。過去、未來、現在，其中各有東西南北四方。如是時空互相交涉，三而
四，四而三，便成十二。
　　<經>【流變三疊一十百千。總括始終六根之中。各各功德有千二百。】</經>
　　三疊之文，古德解釋有所不同。今依蕅益大師之解。蕅益大師，係依天台百界
千如之方式立解。蕅益大師謂，第一疊，三四四三成十二。例如經文曰，流變三疊
，一十百千。一十百千者，即十百千也。故第一疊即十二之數。
　　第二疊，於十二數中，三世復各具十法界（十方界）。則成一百二十數。
　　第三疊，十方界各各復具十界，則成一千二百數。
　　總括始終，三四四三為始，時空互相涉入也，千二百則是其終。於六根中，各
各有千二百功德。不過以根之用不同，以致互有增減。
　　<經>【阿難汝復於中克定優劣。如眼觀見後暗前明。前方全明後方全暗。左右
　　　傍觀三分之二。統論所作功德不全。三分言功一分無德。當知眼唯八百
　　　功德。】</經>
　　佛令阿難於六根中，定其優劣。眼根見前不見後，左右傍（旁）觀，三分之二
。當知眼根不能全見，唯有八百功德。
　　<經>【如耳周聽十方無遺。動若邇遙諍無邊際。當知耳根圓滿一千二百功德。】</經>
　　耳根周聽十方，動則邇（近）遠皆聞，諍（靜）寂無聲，聞性復無邊際。所以
耳根圓滿一千二百功德。
　　<經>【如鼻嗅聞通出入息。有出有入而闕中交。驗於耳根三分闕一。當知鼻唯
　　　八百功德。】</經>
　　鼻嗅功能，通出入息。中間交接之際，則非出息，亦非入息，故嗅性不顯。是
知鼻唯八百功德。驗於耳根，應為驗於鼻根。
　　<經>【如舌宣揚盡諸世間出世間智。言有方分理無窮盡。當知舌根圓滿一千二
　　　百功德。】</經>
　　舌根功德，取其言說，不取嚐味。舌根言說功德，圓滿一千二百。
　　<經>【如身覺觸識於違順。合時能覺離中不知。離一合雙。驗於舌根三分闕一
　　　。當知身唯八百功德。】</經>
　　身之覺觸，由於離合。合時能覺，離則無知。合是雙方所感，便有覺觸。離則
一方獨處，便無覺觸，故曰離一合雙。如是觀之，身根唯具八百功德。
　　驗於舌根，應為驗於身根。
　　<經>【如意默容十方三世。一切世間出世間法。惟聖與凡無不苞容盡其涯際。
　　　當知意根圓滿一千二百功德。】</經>
　　如意默容者，意根雖無言而具足知性也。十方三世一切諸法，無不包容。故意
根圓滿一千二百功德。
　　<經>【阿難汝今欲逆生死欲流。返窮流根至不生滅。當驗此等六受用根。誰合
　　　誰離誰深誰淺。誰為圓通誰不圓滿。若能於此悟圓通根。逆彼無始織妄
　　　業流。得循圓通與不圓根日劫相倍。我今備顯六湛圓明。本所功德數量
　　　如是。隨汝詳擇其可入者。吾當發明令汝增進。十方如來於十八界。一
　　　一修行皆得圓滿無上菩提。於其中間亦無優劣。但汝下劣未能於中圓自
　　　在慧。故我宣揚。令汝但於一門深入。入一無妄。彼六知根一時清淨。】</經>
　　誰合誰離，誰深誰淺。
　　於六根中，鼻舌身三根，與塵接而知，故為合知。眼耳意三根，與塵懸隔而知
，故為離知。於合離中，復有深淺。
　　誰為圓通，誰不圓通。
　　若據經文，耳、舌、意三根，皆圓滿一千二百功德。若論圓通，則六根悉圓通
。何以故？以六根緣生本無性，無性隨緣成六根。故六根原是一性，一性現有六根
。若於一根解脫，六根即得解脫。
　　十方如來，於十八界，一一修行，皆得圓滿無上菩提。
　　以十八界，同為一性，一性隨緣現十八界故。
　　佛語阿難，但汝下劣，未能於中圓自在慧，只宜一門深入也。
　　<經>【阿難白佛言世尊。云何逆流深入一門。能令六根一時清淨。】</經>
　　阿難請問，云何一門深入，能令六根清淨？
　　<經>【佛告阿難汝今已得須陀洹果。已滅三界眾生世間見所斷惑。然猶未知根
　　　中積生無始虛習。彼習要因修所斷得。何況此中生住異滅分劑頭數。今
　　　汝且觀現前六根為一為六。阿難若言一者。耳何不見目何不聞。頭奚不
　　　履足奚無語。若此六根決定成六。如我今會與汝宣揚微妙法門。汝之六
　　　根誰來領受。】</經>
　　初果人雖得見道位，猶未證修道位。二果以上，是修道位，四果為無學位。阿
難今是初果人，在見道位，故曰已滅三界眾生世間見所斷惑。
　　無始虛習者，無明也。
　　何況此中生住異滅分劑頭數。
　　生住異滅者，有為生滅也。此指無明生滅，分劑頭數也。
　　佛以六根為一為六相詰。六根無性六而一，一性隨緣一而六也。六而一，非六
也。一而六，非一也。
　　佛問汝今聞法，於六根中，誰來領受？
　　<經>【阿難言我用耳聞。佛言汝耳自聞何關身口。口來問義身起欽承。是故應
　　　知非一終六非六終一。終不汝根元一元六。阿難當知是根非一非六。由
　　　無始來顛倒淪替。故於圓湛一六義生。汝須陀洹雖得六銷猶未亡一。如
　　　太虛空參合群器。由器形異名之異空。除器觀空說空為一。彼太虛空云
　　　何為汝成同不同。何況更名是一非一。】</經>
　　阿難答言，我用耳聞。阿難不知六根一性，一性者無性，無性隨緣乃有六根之
用。故六根無自性，一性亦無自性。一無自性，不礙於六。六無自性，不礙於一。
以無自性故，所以非一非六。故佛以太虛空為譬。
　　<經>【則汝了知六受用根亦復如是。由明暗等二種相形。於妙圓中粘湛發見。
　　　見精映色結色成根。根元目為清淨四大。因名眼體如蒲萄。浮根四塵
　　　流逸奔色。】</經>
　　此言隨緣而有眼根，於妙圓中粘湛發見。粘湛者，性本圓湛，於中粘滯而發見
也。
　　清淨四大者，四大無性本自空，無性隨緣假現地水火風。
　　浮塵根者，四大表現於外，有形之根也。眼如蒲萄朵，耳如新卷葉，鼻如雙垂
爪，舌如初偃月，身如腰鼓顙，意如幽室見。幽室見者，意根在內，未形於外，而
有所見也。
　　<經>【由動靜等二種相擊。於妙圓中粘湛發聽。聽精映聲卷聲成根。根元目為
　　　清淨四大。因名耳體如新卷葉。浮根四塵流逸奔聲。由通塞等二種相發
　　　。於妙圓中粘湛發嗅。嗅精映香納香成根。根元目為清淨四大。因名鼻
　　　體如雙垂爪。浮根四塵流逸奔香。由恬變等二種相參。於妙圓中粘湛發
　　　嘗。嘗精映味絞味成根。根元目為清淨四大。因名舌體如初偃月。浮根
　　　四塵流逸奔味。由離合等二種相摩。於妙圓中粘湛發覺。覺精映觸搏觸
　　　成根。根元目為清淨四大。因名身體如腰鼓顙。浮根四塵流逸奔觸。由
　　　生滅等二種相續。於妙圓中粘湛發知。知精映法覽法成根。根元目為清
　　　淨四大。因名意思如幽室見。浮根四塵流逸奔法。】</經>
　　義同上釋，不另作解。
　　<經>【阿難如是六根。由彼覺明有明明覺。失彼精了粘妄發光。是以汝今離暗
　　　離明無有見體。離動離靜元無聽質。無通無塞嗅性不生。非變非恬嘗無
　　　所出。不離不合覺觸本無。無滅無生了知安寄。汝但不循動靜合離恬變
　　　通塞生滅暗明。如是十二諸有為相。隨拔一根脫粘內伏。伏歸元真發本
　　　明耀。耀性發明。諸餘五粘應拔圓脫。不由前塵所起知見。明不循根寄
　　　根明發。由是六根互相為用。】</經>
　　阿難如是六根，由彼覺明。有明明覺，失彼精了，粘妄發光。
　　如是六根，元是一性。一性真覺，寂而常照，照而常寂。然有明明覺，有明者
妄心分別也。覺明本來一真無二，然妄心起於分別，分別明與覺為二。於是失卻真
心之精了，粘妄發光，以致六識妄生。
　　以下暗明、動靜、通塞、變恬（恬淡）、離合、滅生，言隨此十二種妄相，生
於妄識也。然六根元是一性，故於十二有為妄相，一根脫粘，歸乎一性，則餘根盡
脫。
　　若能明不循六根之分別，寄託六根，發乎寂而照之用，此時則六根清淨歸於一
性，是以可奏六根互用之功。
　　<經>【阿難汝豈不知。今此會中阿那律陀無目而見。跋難陀龍無耳而聽。殑伽
　　　神女非鼻聞香。驕梵提異舌知味。舜若多神無身有觸。如來光中映令
　　　暫現既為風質其體元無。諸滅盡定得寂聲聞。如此會中摩訶迦葉。久滅
　　　意根圓明了知不因心念。阿難今汝諸根若圓拔已內瑩發光。如是浮塵及
　　　器世間。諸變化相如湯銷冰。應念化成無上知覺。阿難如彼世人聚見於
　　　眼。若令急合暗相現前。六根黯然頭足相類。彼人以手循體外繞彼雖不
　　　見。頭足一辯（辨）知覺是同。緣見因明暗成無見不明自發。則諸暗相
　　　永不能昏。根塵既銷云何覺明不成圓妙。】</經>
　　阿那律精進失目，蒙佛加被，得半頭天眼，故無目而見。
　　跋難陀龍，有耳失聰，用角而聽，故無耳而聽。
　　舜若多神，虛空神也。
　　今汝諸根，若圓拔已，內瑩發光。
　　諸根不取著諸塵，曰圓拔已。諸根不取著於諸塵，則銷歸一性。內瑩發光者，
淨體起用也。如是則四大浮塵及器世間，如熱湯銷冰般，化成無上知覺。
　　暗相現前，六根黯然，頭足相類。彼人以手，循體外繞，彼雖不見，頭足一辨
，知覺是同。
　　此云六根雖黯，一性常存。彼合目人，雖六根黯然，不分頭足，但以手觸摩之
，則觸頭知頭，觸足知足。表示一性常靈也。
　　緣見因明，暗成無見，不明自發，則諸暗相，永不能昏。
　　世人謂因明而有見，暗則不成見。不知一性常靈，暗不能昏也。
　　若根塵既銷，覺性不為境所障礙，則覺本圓淨。云何覺明，不成圓妙呢？
　　<經>【阿難白佛言世尊。如佛說言。因地覺心欲求常住。要與果位名目相應。
　　　世尊如果位中菩提涅槃真如佛性菴摩羅識空如來藏大圓鏡智。是七種名
　　　稱謂雖別。清淨圓滿體性堅凝。如金剛王常住不壞。若此見聽離於暗明
　　　。動靜通塞畢竟無體。猶如念心離於前塵本無所有。云何將此畢竟斷滅
　　　以為修因。欲獲如來七常住果。世尊若離明暗見畢竟空。如無前塵念自
　　　性滅。進退循環微細推求。本無我心及我心所。將誰立因求無上覺。如
　　　來先說湛精圓常。違越誠言終成戲論。云何如來真實語者。惟垂大慈開
　　　我蒙。】</經>
　　阿難不知，隨緣無性，有而非有，非有而有。無性隨緣，無而不無，不無而無
。竟執斷滅空見，故有此<問>問。</問>
　　菩提涅槃真如佛性菴摩羅識空如來藏大圓鏡智，七者名異義一也。
　　阿難疑若無暗明動靜等，則見聞等便歸斷滅。此是不明緣生無性，無性緣成的
道理。
　　云何將此畢竟斷滅，以為修因，欲獲如來七常住果？
　　此是阿難所疑也。并且以其所見，反責於佛。
　　<經>【佛告阿難汝學多聞未盡諸漏。心中徒知顛倒所因。真倒現前實未能識。
　　　恐汝誠心猶未信伏。吾今試將塵俗諸事當除汝疑。即時如來羅羅擊
　　　鍾一聲。問阿難言汝今聞不。阿難大眾俱言我聞。鍾歇無聲佛又問言汝
　　　今聞不。阿難大眾俱言不聞。時羅羅又擊一聲。佛又問言汝今聞不。
　　　阿難大眾又言俱聞。佛問阿難汝云何聞云何不聞。阿難大眾俱白佛言。
　　　鍾聲若擊則我得聞。擊久聲銷音響雙絕則名無聞。如來又羅擊鍾。
　　　問阿難言爾今聲不。阿難言聲。少選聲銷佛又問言。爾今聲不。阿難大
　　　眾答言無聲。有頃羅更來撞鍾。佛又問言爾今聲不。阿難大眾俱言有
　　　聲。佛問阿難汝云何聲云何無聲。阿難大眾俱白佛言。鍾聲若擊則名有
　　　聲。擊久聲銷音響雙絕則名無聲。】</經>
　　佛令擊鐘者，欲令悟生滅是聲塵，非聞性也。
　　<經>【佛語阿難及諸大眾。汝今云何自語矯亂。大眾阿難俱時問佛。我今云何
　　　名為矯亂。佛言我問汝聞汝則言聞。又問汝聲汝則言聲。惟聞與聲報答
　　　無定。如是云何不名矯亂。阿難聲銷無響汝說無聞。若實無聞聞性已滅
　　　同于枯木。鍾聲更擊汝云何知。知有知無自是聲塵。或無或有豈彼聞性
　　　為汝有無。聞實云無誰知無者。】</經>
　　佛責矯亂者，歇是聲歇，豈聞性無？如果聞性實無者，誰知是無？知有無者，
豈非是性？故佛責矯亂。
　　<經>【是故阿難聲於聞中自有生滅。非為汝聞聲生聲滅。令汝聞性為有為無。
　　　汝尚顛倒惑聲為聞。何怪昏迷以常為斷。終不應言離諸動靜。閉塞開通
　　　說聞無性。】</經>
　　阿難！聲於聞中，自有生滅。非是汝聞聲生時，而聞性有。汝聞聲滅時，而聞
性無也。終不應言，離動靜，通塞，說無聞性也。
　　<經>【如重睡人眠熟床枕其家有人於彼睡時擣練舂米。其人夢中聞舂擣聲。別
　　　作他物。或為擊鼓。或復撞鍾。即於夢時自怪其鍾為木石響。於時忽寤
　　　遄知杵音。自告家人我正夢時。惑此舂音將為鼓響。】</經>
　　如重睡人，舉譬為言也。遄知者，速知也。
　　<經>【阿難是人夢中。豈憶靜搖開閉通塞。其形雖寐聞性不昏。縱汝形銷命光
　　　遷謝。此性云何為汝銷滅。以諸眾生從無始來。循諸色聲逐念流轉。曾
　　　不開悟性淨妙常。不循所常逐諸生滅。由是生生雜染流轉。若棄生滅守
　　　於真常常光現前。塵根識心應時銷落。想相為塵識情為垢二俱遠離。則
　　　汝法眼應時清明。云何不成無上知覺。】</經>
　　此譬喻者，說明睡夢中人，六根雖昧，性猶常存也。於此可知，眾生雖落入生
死，而一性常靈也。
　　以諸眾生一念不覺，以物為我，逐念流轉。若棄生滅之塵相，守於真常，則根
塵識心，應時而銷。不再迷於十八界，則十八界即是法界。
　　取相之想相為塵，識情皆染心之垢。若能二俱遠離，則汝法眼淨，成無上覺。
</檔>
