<檔>
<篇>大乘同性經釋義</篇>
<節>大乘同性經釋義</節>
<節>大乘同性經釋義（卷上）</節>
　　　　　　　　　　　　　　　　　　　　　周宇文氏天竺三藏闍那耶舍譯
　　　　　　　　　　　　　　　　　　　　　　　　　　　　　　釋智諭撰
　　　　<節>釋經題</節>
　　<經>【大乘】</經>
　　乘有運載義，運載行人至聲聞緣覺果者，名為小乘。運載行人至佛果者，名大
乘。
　　又，約因講，名為大乘。約果講，亦名一乘。由因上名大乘者，係對小乘而言
。一般謂聲聞緣覺乘為小乘，謂菩薩乘為大乘。於佛果上言，則名一乘。如法華經
云，唯有一佛乘，無二亦無三。於是可知，法華經所謂大乘者，即一乘也，此經所
謂大乘，正與法華經同義。
　　法華經譬喻品第三云：「若有眾生，從佛世尊聞法信受，勤修精進，求一切智
、佛智、自然智、無師智、如來知見、力、無所畏，愍念安樂無量眾生，利益天人
，度脫一切，是名大乘，菩薩求此乘故，名為摩訶薩。」
　　<經>【同性】</經>
　　同性者，無性也。無性則無分別，以無分別，故名同性。無性則能隨緣，隨緣
圓滿成就一切諸法實性，一切法同一法性，故名同性。
　　同性者，空性也。猶若虛空橫遍豎窮遍一切法，故名同性。
　　一切法相如幻，離一切相，是諸法實性。離一切相故，所以諸法實性不可得，
不生不滅，不常不斷，不一不異，不來不去，故名同性。
　　同性者，實相也。實相無相，故名同性。
　　同性者，法界也。法界無界，故名同性。
　　同性者，真如也。真如隨緣成萬法，萬法無性是真如，故名同性。
　　同性者，一真法界也。一真法界中，一法不立而非無，一法不捨而非有，故名
同性。
　　略述同性如此。
　　<經>【經】</經>
　　梵語修多羅，譯為契經，簡稱曰經。
　　<經>【周宇文氏天竺三藏闍那耶舍譯】</經>
　　宇文泰獨霸北魏軍政大權，至西魏時，子宇文覺篡西魏為北周，是為孝閔帝，
都長安，史稱北周為宇文周。
　　天竺，即印度也。
　　通達經律論之法師，尊稱為三藏法師，簡稱曰三藏。
　　闍那耶舍，摩伽陀國人。闍那耶舍，此云勝名，深具妙定，蓄志遊方弘法。乃
與弟子闍那崛多等十人，結志遠遊。踰大雪山，歷盡險峻，三載跋涉，於西魏大統
元年，來至中國，十人中僅餘其四，餘皆亡沒。
　　北周明帝朝，至長安止草堂寺。後明帝為造四天王寺，乃與弟子闍那崛多等翻
經。
　　　　<節>釋經文</節>
　　<經>【如是我聞。一時婆伽婆。住在大摩羅耶精妙山頂摩訶園林華池沼邊大持
　　　咒神所居止處人不能行最得道者所居之處。】</經>
　　此是證信序，由六種因緣所成就，今先講五種成就，第六種「眾成就」下文繼
續再講。
　　一、如是，信成就。二、我聞，聞成就。三、一時，時成就。四、婆伽婆，能
說經之主成就。五、住在大摩羅耶精妙山頂……乃處成就。
　　大摩羅耶精妙山，在師子國（即今錫蘭島），山極高，人不能行。是大持咒神
所居止處。楞伽大城在焉，佛曾於此說楞伽經。
　　婆伽婆，即世尊也。據智度論謂婆伽婆有四義，即有德、巧分別、有名聲、能
破。據佛地論有六義，即自在、熾盛、端嚴、名稱、吉祥、尊貴。
　　<經>【共大比丘千二百五十人俱。一切皆是摩訶聲聞所作已辦。已過一切凡夫
　　　之地。其名曰尊者阿若憍陳如。尊者阿說示。尊者摩訶迦葉。尊者舍利
　　　弗。尊者摩訶目揵連。與如是等諸大聲聞。】</經>
　　此下是第六眾成就。比丘，梵語，義含有三，一、乞士，二、怖魔，三、破惡
。大者，梵語為摩訶。智度論云，摩訶，秦言大，或言多，或言勝。大者，表是等
比丘，德臘俱尊，為人天所敬，於聲聞中已證無學。多者，明是等比丘識解多，廣
學多聞，遍解內外經典。勝者，言其知見殊勝，超過九十六種外道。
　　此一千二百五十人，先事外道，歸依佛後，承佛教誨，均證阿羅漢果。因感佛
恩，常侍佛左右，為佛常隨眾。
　　聲聞者，此輩比丘，聞佛聲教，悟苦集滅道四諦法，斷見思惑，了分段死，急
取涅槃，係佛道中下根者。
　　摩訶聲聞即大聲聞，此非定性聲聞，乃迴小向大之聲聞。是等聲聞，於後得智
中，自知我生已盡，梵行已立，所作已辦，不受後有。永不退墮凡夫位，故已過一
切凡夫之地。
　　以下略列諸比丘上座之名，不作別解。
　　<經>【復有菩薩摩訶薩眾。皆大菩薩悉得一切菩薩三昧陀羅尼行。一切已住諸
　　　菩薩地。其名曰聖者彌勒菩薩摩訶薩。大意菩薩摩訶薩。益意菩薩摩訶
　　　薩。堅意菩薩摩訶薩。定意菩薩摩訶薩。無盡意菩薩摩訶薩。無邊意菩
　　　薩摩訶薩。海意菩薩摩訶薩。正定意菩薩摩訶薩。淨意菩薩摩訶薩。智
　　　意菩薩摩訶薩。如是等一切各各佛剎已得受記。為阿耨多羅三藐三菩提
　　　轉法輪故。】</經>
　　菩薩具稱名菩提薩陲，譯為覺有情，自既覺悟，並能覺悟其他有情。摩訶薩譯
為大，即大菩薩。據法華經謂，菩薩求大乘（一佛乘）者，名為摩訶薩。一般來說
，地上菩薩稱為菩薩摩訶薩。
　　三昧陀羅尼行，三昧亦曰三摩提，譯為定、正受、調直定。陀羅尼譯為總持，
含能持能遮義。能持者，持善不失。能遮者，遮惡不起。陀羅尼有四種，一、法陀
羅尼，二、義陀羅尼，三、咒陀羅尼，四、忍陀羅尼。
　　悉得一切菩薩三昧陀羅尼行者，係地上菩薩。故曰一切已住諸菩薩地。五地菩
薩，禪定波羅蜜具足，九地菩薩陀羅尼具足。
　　以下別列其名。一切菩薩，各各佛剎已得受記，受記亦曰受決，受記作佛也。
地上菩薩，破無明見法性，必將修因證果，乃蒙佛授記。
　　此等菩薩皆能為無上菩提轉法輪。為阿耨多羅三藐三菩提轉法輪者，轉不退轉
法輪也。依法華論云，得陀羅尼在九地，轉不退法輪者唯佛一人。十地菩薩既受職
作佛，故亦能轉不退轉法輪。今言為阿耨多羅三藐三菩提轉法輪，可知皆大菩薩也
。
　　<經>【復有最上最勝天龍夜叉揵闥婆阿修羅迦樓羅緊那羅摩羅伽。并持咒神
　　　及非人等。種種形容天冠衣服。執持器杖并諸幢蓋。及諸鬼神仙人眾等
　　　。皆來集坐為欲聽法。】</經>
　　天，六道之一，名為天趣。
　　龍，八部之一，有神力，能變化，興雲雨。
　　夜叉，惡鬼名，譯為捷疾鬼，勇健鬼。
　　揵闥婆，譯為香神或香陰，唯求香以資陰。又自其陰身而出香，故曰香陰。八
部之一，帝釋之樂神。
　　阿修羅，譯作無端，男眾貌醜故。無酒，釀酒不成故。非天，其果報有天福無
天德故。屬六道之一，亦八部之一。
　　迦樓羅，即金翅鳥，八部之一，食龍。海龍王經云，兩翅相去三百三十六萬里
，閻浮提只容一足。至金剛輪山命終，發火自焚。身肉消散，唯存其心，如青琉璃
色。輪王得之，用為珠寶。帝釋得之，用為髻中珠。
　　緊那羅，舊譯人非人，帝釋之歌神。
　　摩羅伽，大蟒神也。
　　非人等，八部鬼神，皆非人也。
　　執持器杖，應為執持器仗，為欲聽法。
　　<經>【爾時世尊。眾如大海前後圍繞。有所說法初中後善。其義深遠其語巧妙
　　　。具足廣說清淨梵行。】</經>
　　有所說法，初中後善者，佛所說法，現前當來皆令眾生得善利也。猶云佛法如
蜜，中邊俱甜也。
　　其義深遠，其語巧妙。謂佛所說法，教理雙呈也。其言教顯了，其義理深邃。
能具足廣為宣說，清淨梵行。
　　<經>【爾時楞伽大城之中。有羅剎王名毘毘沙那。治化於彼。時毘毘沙那楞伽
　　　王。聞佛今住大摩羅耶精妙山頂摩訶園林華池沼邊大持咒神所居之處人
　　　不能行最得道處。與千二百五十比丘現說梵行。時毘毘沙那楞伽王。即
　　　生念言。如來名字世間希有如優曇華。於無數時乃一得聞。何況值佛。】</經>
　　錫蘭島本名楞伽，據說楞伽為寶名，其城以寶得名，故曰楞伽城。城中有羅剎
王名毘毘沙那，聞佛於大摩羅耶精妙山頂說法，於是作是念，佛甚難值，猶如優曇
華。法華文句云，優曇華三千年一現，現則金輪王出。
　　<經>【我於是中無量無數時不得聞法。猶如盲龜遇浮木孔。是中諸佛及以佛法
　　　。入佛境界證佛道者。如是之事倍復最難。我若齎持多諸珍寶。及真珠
　　　貫無量香華。末香塗香華冠衣服寶幢幡蓋。并及繒束音樂歌讚。與我眷
　　　屬往詣佛所。到佛所已以此種種供養之具。供養如來欲問正法報我一生
　　　。】</經>
　　迦葉佛於此賢善劫中，第九小劫人壽二萬歲時出現於世。釋迦如來，於第九小
劫人壽百歲時方出現於世，故相去久遠。
　　盲龜浮木喻者，水有浮木，中有一孔，隨風漂流，盲龜百年出頭一次，恰值此
孔。用喻聞法之難也。喻出雜阿含經。
　　聞法其難尚且如是，何況是中諸佛及以佛法，入佛境界，證佛道者，豈不倍復
更難嗎？
　　我今齎持珍寶香華等，供養於佛，欲問正法，將不虛此生也。
　　<經>【時毘毘沙那楞伽王。普皆宣告諸羅剎眾。汝等可共同心和合。捉持豐足
　　　勝妙金銀摩尼寶珠珂玉琉璃珊瑚馬瑙真珠瓔珞并赤真珠種種精妙無量香
　　　華。作諸音樂及以歌讚。須向佛所。】</經>
　　時毘毘沙那楞伽王告諸羅剎眾，捉持寶物，前往供養於佛。
　　<經>【如來法王三界最勝。無上福聚具足眾相。一切知見無上福田。我等向彼
　　　持此供具以用供養。所以者何。於無數時值佛出世得見佛難。離八難難
　　　。聞三寶難。】</經>
　　並讚歎於佛，三界最勝，具足三十二相，具足一切知見為無上福田。一切知者
，佛具三智也，一切智，道種智，一切種智。一切見者，佛具五眼，肉、天、慧、
法、佛。
　　毘毘沙那楞伽王，普告大眾，值佛難，離「八難」難，聞三寶名字難。
　　八難者，三惡道為三，北鬱單越為四，長壽天為五，盲聾瘖啞為六，世智辯聰
為七，佛前佛後為八。此八者，難以見佛聞法。
　　三寶者，見佛佛寶也，聞法法寶也，諸比丘及菩薩眾僧寶也。
　　<經>【作此念巳。爾時毘毘沙那楞伽王。於其眾中說偈告言
　　　無量無數時　佛乃現世間　欲離於八難　復經無量世　百千億劫中
　　　希逢於世尊　譬如優曇華　無數時乃出　地獄與畜生　最苦餓鬼道
　　　往來於六趣　展轉如車輪】</經>
　　毘毘沙那楞伽王，即說頌偈。
　　前二頌謂佛希有，世所難逢。第三頌謂六道眾生，生死輪迴不已，苦不可言。
　　<經>【令此眾生類　離諸八難厄　利益眾生故　故出世間燈
　　　智日光所照　能破無明盲　相隨至彼處　供養無上尊
　　　教天人世中　供養獲大果】</經>
　　令此眾生類，至能破無明盲。此一頌半讚佛功德，出世救苦。
　　最後一頌，相隨至彼處……言供養恭敬於佛。
　　<經>【爾時毘毘沙那楞伽王說此偈已。佛神力故於虛空中。放百千億那由他大
　　　光明網。遍照楞伽大城。照已毘毘沙那及一切羅剎。眾皆悉踊躍。】</經>
　　毘毘沙那楞伽王，說偈頌已，佛以神力放大光明，遍照楞伽大城。於是毘毘沙
那及諸羅剎，皆歡喜踊躍。
　　<經>【爾時彼大光明焰中。演出甚深法相之偈
　　　諸法本寂空無我　眾生初中後叵得　譬如虛幻夢泡焰
　　　霧電水沫旋火輪　世諦緣法悉非真　無明愛根世間現
　　　真觀無愛及無明　諸法如空淨叵說】</經>
　　以佛神力故，大光明中演說甚深法相之偈。甚深法相者，實相也。實相為諸法
甚深法相，而實相無相，無相實相。諸法所現，無非幻相，悉皆虛妄也。
　　諸法本寂空無我，眾生初中後叵得。
　　所謂寂空無我者，言法性也。一切法以無性為性，無性之相者實相也。諸法性
相空寂無我，橫遍豎窮無有分別不可得也。眾生者，眾因緣生也。眾因緣生法，於
初於中於後，皆不能得。
　　此處眾生初中後者，謂有為法生、住、滅三相也。生住滅三相，皆因緣幻現，
故眾因緣生之初中後，皆不可得也。而諸法性相空寂無我，有佛無佛常住不動，非
有為法，非無為法，故不可得。何故非有為法？以有為法如幻如化故。何故非無為
法？以無為法對有為法而立故。所以有為法無為法，皆非真實性相。
　　譬如虛幻夢泡焰，霧電水沫旋火輪。
　　此言有為法之生住滅相，皆虛妄如幻也。
　　焰者，謂陽焰也。莊子謂野馬絪縕。
　　旋火輪者，如人手執火把，掄臂而轉，看似有環相，而無其實。
　　世諦緣法悉非真，無明愛根世間現，真觀無愛及無明，諸法如空淨叵說。
　　諸法所現之相，因世俗人而謂其有，故為世諦。為凡夫而說法相有是實，故曰
世俗諦。為聖人說諸法相空是實，故曰真諦。真諦中性空，世諦中隨緣。隨緣現相
，畢竟空無，故曰世諦緣法悉非真。
　　既然緣法非真，何故有世間法呢？原來世間法所現，皆由眾生無明愛根所致。
愛亦無明也，於過去世曰無明，於現在世曰愛。故經云愛即無明。眾生以無明愛根
產生取著，以取著故，現生住滅諸世間相。
　　若以真智慧觀觀之，知諸世間相如幻如化，則無愛取亦無無明矣。若至如此地
步，則知諸法性相，空寂清淨不可說也。
　　光中宣偈，已是總說，已顯大乘同性，空寂無性不可說，所現諸世間相，皆虛
妄如幻，如夢如泡如焰，如霧如電如沫如旋火輪。
　　<經>【爾時毘毘沙那楞伽王。聞彼光明網中演出如是法相偈已。即得其深無我
　　　法忍。彼羅剎眾中或得忍者。或有發於菩提心者。或有發順忍者。有實
　　　見者。】</經>
　　依仁王經說有五忍，五忍者，一、伏忍，在三賢位。二、信忍，初二三地。三
、順忍，四五六地。四、無生忍，七八九地。五、寂滅忍，十地至妙覺。今毘毘沙
那楞伽王，得甚深無我法忍者，得無生法忍也。彼羅剎眾或得忍者，謂初得忍也，
即是伏忍位。或有發菩提心者，在初住位。或有發順忍者，在四五六地。有實見者
，見法性也。
　　<經>【時毘毘沙那楞伽王。於佛法中明了無疑。既著菩提堅鉀鎧已。復發此願
　　　而說偈言
　　　天人及與阿修羅　一切梵王上天眾　如此無上最妙法
　　　彼等未曾得覺見　我應未來得斯法　具足一切無礙智
　　　此世界中成佛道　度脫無量億眾生　演說諸佛微妙法
　　　最勝無漏八聖道　令我所作無邊智　三十二相莊嚴身
　　　若有精勤行善行　及佛功德行滿足　利益眾生脫怖畏
　　　持諸功德滅有塵　面如日月淨光明　於三界中得作佛】</經>
　　毘毘沙那楞伽王，既得甚深無我法忍，乃徹見實相，於佛法中明了無疑。既著
菩提堅甲鎧，不被一切疑惑所侵，於是發願而說偈言。
　　天人及與阿修羅，一切梵王上天眾，如此無上最妙法，彼等未曾得覺見。
　　如是無上最妙之法，彼釋梵諸天，未曾覺見也。未曾知未曾見也。
　　我應未來得斯法，具足一切無礙智……
　　毘毘沙那楞伽王既已得甚深無我法忍，即自知當來作佛，故說此偈。我當來成
佛時，亦應證此實相法，具足一切無礙智。無礙智者佛智也，佛通達一切法得大自
在，故曰無礙智。我將於此世界中成佛，度無量眾生。
　　演說諸佛微妙法，最勝無漏八聖道……
　　同時我亦演說諸佛甚深微妙之法，及八聖道。八聖道亦曰八正道，即正見、正
思惟、正語、正業、正命、正精進、正念、正定。
　　小乘人行此八聖道，可斷見思惑離分段死。大乘人行此八聖道，可證無上菩提
。無邊智者，無量智也。佛智不可思議，於一知無量，於無量知一，故曰無邊智。
此約心智言，三十二相莊嚴身者，約身相言。
　　若有精進行善行，及佛功德行滿足……
　　若有精進行，即行善行，行佛功德行，行利益眾生行。以此功德，令一切眾生
滅三有塵勞。三有者，三界也。
　　最後毘毘沙那楞伽王，自申其願望，成佛時佛面猶如淨滿月，於三界內作導師
。
　　<經>【爾時毘毘沙那楞伽王。於阿耨多羅三藐三菩提得不退轉。即隨其意。應
　　　念出生種種精妙華香塗香末香華冠衣服寶幢幡蓋摩尼繒束真珠瓔珞。作
　　　諸伎樂擊掌歌讚妙聲遍滿。讚歎如來功德相好。持如是等諸供養具。與
　　　其眷屬於虛空中。如鵝王行來向佛所。至佛所已從空而下。】</經>
　　於阿耨多羅三藐三菩提得不退轉，應在八地以上，第八名不動地，得無功用道
，永無三退（永無三退者，位不退，行不退，念不退。）故名得不退轉。既得不退
轉已，具諸神通，故能應念出生種種精妙供養。
　　供養有三種，一、資生具供養，二、敬具供養，三、莊嚴具供養。資生具供養
者，如飲食衣服臥具湯藥等四事供養。敬具供養者，如香、花、伎樂等。莊嚴具供
養者，如寶幢幡蓋摩尼繒束真珠瓔珞等寶物供養。
　　毘毘沙那楞伽王與諸眷屬，此時尚在空中。到佛所已，方從空而下。
　　<經>【時毘毘沙那楞伽王。與眷屬俱向佛合掌。接世尊足頂禮百遍。禮拜訖已
　　　遶佛三匝乃至千匝。時毘毘沙那楞伽王。即於佛所五體投地如斫樹倒。
　　　復說此言。南無無量功德莊嚴最上法身師子丈夫三界最勝世尊釋迦牟尼
　　　至真等正覺。】</經>
　　毘毘沙那與諸眷屬從空而下，於是禮足遶佛。並自歸依佛言，南無無量功德莊
嚴最上法身師子丈夫三界最勝世尊釋迦牟尼至真等正覺。
　　南無即歸依也。無量功德莊嚴最上法身，讚佛自度德也。師子丈夫三界最勝世
尊，讚佛化他德也。釋迦牟尼，別出佛名號。至真等正覺，簡別異於外道也。
　　<經>【出此語已即起合掌。於世尊前說偈讚歎
　　　昔世億生轉精事　難行苦行求菩提　布施飲食及衣乘　億數七珍與乞者
　　　不思議劫無悔吝　捨國聚落及臣民　王宮莊嚴寶豐滿　億劫難捨皆能捨】</經>
　　此總讚世尊布施功德。昔世億生轉精事，應為昔世億生「專」精事。釋迦牟尼
佛，以捨身布施故，所以先彌勒成佛。
　　<經>【昔名王子須大拏　於山林中施妻子　前捨自身救產虎　割其身肉濟窮鴿
　　　挑眼施盲婆羅門　於彼生中無怨恨　施頭為求菩提因　心於索者常歡喜】</經>
　　此下分別讚布施行。
　　須大拏亦作須達拏，蘇達拏，佛之前身作葉波國太子名。佛昔作太子時，好施
，將國寶白象施與敵國。王怒，放之檀特山。後應婆羅門求，復將一妃二子施與之
。
　　捨身救產虎，割身救鴿，挑目施婆羅門，施頭求菩提，皆佛前生事。
　　<經>【為護戒品長清淨　不犯聖行順無為　不斷生命盜他物　常順梵行世無
　　　離於飲酒不妄語　護諸眾生如己身　昔不兩舌諸惡言　亦無瞋恚說綺語
　　　世尊離邪常調順　於前眾生無惱觸　功德如意離邪見　供養三寶無壞心
　　　出家無垢除五欲　依順佛戒解脫行　前行忍辱受諸苦　誹謗毀訾及困責
　　　往昔所受諸苦痛　為眾生故無恨心】</經>
　　為護戒品長清淨一頌，是言護持戒品，不犯殺盜婬。離於飲酒不妄語下，文顯
易明。
　　世尊離邪常調順，讚佛離諸邪偽，其心調順。對於現前之眾生，無有惱觸。世
尊功德圓滿，離諸邪見，供養三寶無退失之心。無壞心者，無退失心也。
　　出家無垢除五欲下，讚佛除欲蓋不善法，修忍辱行，代眾生受苦。
　　<經>【若在佛邊起殺惱　於彼慈心視如子　佛生於世常修忍　解脫億數苦眾生
　　　如來往昔求道時　作大仙人名曰忍　彼所生中被割截　忍痛於王無害心
　　　為彼國王及夫人　演說白法令歡喜　不思億劫常精進　懈怠邪意狹劣除
　　　昔諸苦行皆能忍　廣大精進覺菩提　經行不睡亦無乏　尊重供養無量佛
　　　眾生所須常隨順　熏修成佛無上法　昔行禪定為伏心　已善四禪無色定
　　　三昧念五神通力　往昔行滿無漏禪　如來智慧滿無漏　知法如幻悉虛假
　　　無我眾生命及人　煩惱網纏因業轉　欲界不淨四種惑　眾生煩惱界本淨
　　　既知實淨眾生本　得具六種波羅蜜　誰能說此智方便　勸求無盡佛褔聚
　　　發勝三業向如來　來世得佛我頂禮】</經>
　　若在佛邊起殺惱，於彼慈心視如子……直至演說白法令歡喜，皆歎佛昔修忍辱
行。白法者，善法也。
　　如果於佛邊起殺惱業，佛不但不起瞋恨心，反慈心視彼，猶如己子。
　　佛出現於世，常為解脫眾生苦，而修忍辱行。例如過去作忍辱仙人，被歌利王
割截身體，而不生瞋恨，卻為彼王說法令喜。（事見金剛經）
　　不思億劫常精進下，讚佛精進行。佛於不思議百千萬億劫常修精進，祛除懈怠
狹劣心。行廣大精進，求無上菩提。常經行辦道不睡眠，供養諸佛度化眾生。
　　昔行禪定為伏心一頌，讚佛禪定行。修行禪定，為調伏散亂心。四禪無色定者
，四禪八定也。色界四禪，無色界四空定。三昧具足則得五神通，斯皆由往昔行滿
無漏禪功德力故。
　　如來智慧滿無漏下，讚佛般若妙智慧。知法如幻者，知緣起法如幻。緣起法如
幻空寂，故無我人眾壽四相。眾生因惑業關係，而妄有流轉。煩惱網纏因業轉者，
煩惱即惑也。
　　　四種惑者，即我見、我愛、我癡、我慢。眾生煩惱界者，十八界也，三界也
。根塵識緣生無性，故十八界空。三界如空花，故三界空，故眾生煩惱界本淨。
　　既知實淨眾生本，得具六種波羅蜜。
　　總上所說，即布施，持戒，忍辱，精進，禪定，般若六種波羅蜜也。實淨者，
諸法實相無相也。實相乃眾緣生法之本，得乎實相，則具足六波羅蜜。
　　最後一頌，係毘毘沙那楞伽王自述志願。
　　發勝三業向如來者，發清淨身口意三業，歸向於佛也。
　　<經>【爾時毘毘沙那楞伽王說此偈已。復以無量種種最妙及以香華末香塗香華
　　　冠衣服寶幢幡蓋。音樂歌詠讚歎如來。尊重恭敬具足承事。供養於佛并
　　　諸聲聞大菩薩眾。彼羅剎眾亦復如是。如法發起供養如來稱可佛意。】</經>
　　毘毘沙那楞伽王及諸羅剎眾，供養如來及諸聲聞菩薩大眾。
　　<經>【爾時毘毘沙那楞伽王。供養訖已白佛言。世尊。我今有疑。欲問如來至
　　　真等正覺。唯願世尊。為我開解。說此語已。佛告楞伽王言。楞伽王。
　　　吾常開汝問佛所疑。隨汝意樂。當為解說令心歡喜】</經>
　　毘毘沙那楞伽王，欲請問於佛，佛允為<答>答。</答>
　　楞伽王！我常開汝問佛所疑，應為我「當」開示汝問佛所疑。
　　<經>【時楞伽王得開許已。白佛言。世尊。眾生眾生者世尊。以何義故名為眾
　　　生。】</經>
　　楞伽王蒙佛允許後，於是問佛何義名為眾生？
　　「眾生眾生者」疊詞也。
　　<經>【佛言。楞伽王。眾生眾生者。眾緣和合名曰眾生。所謂地水火風空識名
　　　色六入因緣生。又眾生者。猶如束竹緣業故報緣業得果。我人眾生壽命
　　　畜養眾數。知者見者作者觸者受者。是名眾生。】</經>
　　佛答曰，眾緣和合名為眾生。
　　一般而言，六道有情為眾生，那是狹義說。若依廣義，凡因緣和合而有者，皆
為眾生。
　　所謂以下，舉例說明。例如地水火風空識等六大和合而有者，名為眾生。例如
名色六入因緣和合而有者，名為眾生。所謂名者，心識也。色者，身體也。以上所
說，不外色心二法。
　　又如束竹為籬，緣於人工造作業而有果報者，名為眾生。既有果報，乃有五陰
身心，於五陰法中，強立我我所，乃有我人眾生壽命畜養眾數知者見者作者觸者受
者，是名眾生。茲分別解釋於後。
　　我，於五陰法中無明不了，妄計有實我我所。
　　人，於五陰法中，妄計我生人道。
　　眾生，於五陰法中，不了和合假，妄計有眾生。
　　壽，於五陰法中，妄計有我受一期果報，壽有長短。
　　命，於五陰法中，妄計有我，命根連持不斷。
　　畜養，亦作養育。於五陰法中，妄計我從父母生，父母能養育我。妄計子女從
我生，我能養育子女。
　　眾數，數者，陰界入等法也。妄計實有五陰十二入十八界等法。
　　知者，於五陰法中，妄計我有五根，能知五塵。
　　見者，於五陰法中，妄計我有眼根，能見一切色。
　　作者，於五陰法中，妄計我有所作也。
　　觸者，於五陰法中，妄計根塵識，三事和合觸。
　　受者，於五陰法中，妄計我之後身，當受罪福果報。
　　有如是等因緣，名為眾生。（請參閱智度論十六知見）
　　<經>【毘毘沙那楞伽王言。世尊。彼眾生者。以何為本依何而住以何為因。佛
　　　言。楞伽王。此眾生者。無明為本依愛而住以業為因。】</經>
　　毘毘沙那楞伽王請問，眾生以何為本，依何而住，以何為因？
　　佛答，眾生以無明惑為本，依愛而住，以造作業為因。過去世惑曰無明，眾生
生死根本，皆以無明而立，故曰眾生以無明為本。現在世惑為愛，愛能潤生，令眾
生生死不斷，故眾生依愛而住。過去世行，及現在世有均為業。如果無過去世業為
因，便無現在世識受生。如果無現在世業為因，便無未來世生死。故曰眾生者，以
業為因。此是約十二因緣講。
　　若依五住煩惱講，以無明住地故，而有眾生生死，無明若破，生死即空，故眾
生以無明為本。以無明故，有分段生死，及變易生死。愛者四住煩惱也。四住煩惱
中，除見一處住地外，欲愛住地色愛住地有愛住地，均依愛而住。欲愛住地住於欲
界，色愛住地住於色界，有愛住地住於無色界，而愛即無明也。三界分段生死，皆
以愛而住。以無明住地，起惑造業乃有變易生死。以四住地造業潤生，乃有分段生
死。故曰眾生以無明為本，依愛而住，以業為因。
　　<經>【毘毘沙那楞伽王言。世尊。業有幾種。佛言。業有三種。何等為三。身
　　　口意業。復有三相。淨不淨非淨非不淨。】</經>
　　楞伽王問佛，業有幾種？
　　佛答業有三種，即身業口業意業。身業者殺盜婬。口業者，惡口妄語綺語兩舌
。意業者，貪瞋癡。
　　復有三種相，即淨相，不淨相，非淨非不淨相。此處所謂淨者，即善也。即善
相，不善相，非善非不善相。
　　<經>【時毘毘沙那楞伽王。復白佛言。世尊。云何眾生捨此壽命受彼壽命。捨
　　　此故身受彼新身。佛言。楞伽王。眾生捨此身已。業風力吹移識將去。
　　　自所造業而受其果。若善及不善非善非不善。眾生如此造業行者。即於
　　　彼處而受新身。或受卵生。或受濕生。或受胎生。或受化生。皆是一切
　　　業風所造。而業亦不自知所造各自受報。楞伽王。眾生如是捨此身命受
　　　彼新身。】</經>
　　楞伽王復問，云何眾生捨此壽命，受彼壽命？捨此故舊之身，復受彼新身？
　　佛回答說，眾生捨故身以後，被業風力吹故，遷移其識，復受新身。眾生生死
，業為其因也，自己造業，自己受果報。若造善業，即受善果報。若造不善業，即
受惡果報。若造非善非不善業，即受非善非不善果報。依證契大乘經，為善不善業
，善不善業者，受雜報也，似較闍那耶舍譯非善非不善為合理。眾生造某種業，便
於某處受新身。或受卵生，或受濕生，或受胎生，或受化生。受何種生者，一切皆
是業風所造。眾生隨業流轉受報，不自主也。「業亦不自知」者，即謂眾生不自主
也。眾生以業力故，所造者各自受報也。
　　楞伽王！眾生以如是業力故，捨此故身命，受彼新身命。
　　<經>【楞伽王言。世尊。眾生捨此身命未受彼身。於其中間識停何處。佛言。
　　　楞伽王。於汝意云何。田中種子至生牙時。為當子先滅已然後牙生。為
　　　當其牙先生然後子滅。為當唯子滅時其牙即生。毘毘沙那王言。不也世
　　　尊。佛言。楞伽王。是義云何。楞伽王言。世尊。其子若滅其牙即生。
　　　非先子滅然後牙生。非先生牙然後子滅。佛言。如是楞伽王。非識先滅
　　　後識方生。楞伽王。亦非先生前識後識力滅。楞伽王。唯後識滅前識即
　　　生。楞伽王。如步屈蟲先安頭足次後足隨。其形屈伸間無斷絕。】</經>
　　楞伽王問，眾生捨此身命後，未受彼新身命前，於其中間，識停何處？
　　楞伽王所問，係中陰身。眾生身死後，未受生陰前，住於中陰。楞伽王所問，
眾生死後，中陰停在何處？
　　佛舉喻問之。譬如田中種子生芽，是種子先滅，然後芽生呢？或是其芽先生，
然後種子方滅？或種子滅時，其芽即生？佛以問為<答>答。</答>
　　毘毘沙那楞伽王言，不也世尊！佛問你的意見如何？楞伽王言，當種子滅時，
其芽即生。非是種子先滅，然後芽生。亦非先生芽，然後種子滅。
　　佛言如是楞伽王，非（應為前字）識先滅，後識方生。亦非先生前（應為後字
）識，後（應為前字）力滅。楞伽王！唯後（應為前字）識滅，前（應為後字）識
即生也。
　　這便說明了，識無自性，隨緣受身，無有中間也。步屈蟲者，頭尾各有足，頭
部足著地後，身子弓起，將尾部足跟進。識亦如是，無性隨緣，只有轉易，而無斷
絕也。
　　<經>【如是如是。楞伽王。此之神識。見前有中生處了已。識即令移託就於彼
　　　。間無斷絕。】</經>
　佛告楞伽王曰，如是如是，眾生於前有中，生處了已。前有者，本有也，生處了
已者，死有也。
　　其識即移身命託就於彼者，中有乃至生有也。其實本有、死有、中有、生有（
亦曰本陰、死陰、中陰、生陰），隨緣而現，相續無間。
　　<經>【毘毘沙那楞伽王言。世尊。若如是者無中陰耶。佛言。楞伽王。一種眾
　　　生卵生是也。捨此身已入於卵中。而是神識業風所捉。停住卵中昏鈍不
　　　覺。及至覆成識方覺了。當知彼卵巳為熟也。何以故。卵生眾生法如是
　　　故。未成熟時不覺不了。所以者何。為業力故。】</經>
　　楞伽王復問言，若如是說者，沒有中陰身嗎？
　　佛答言，一種眾生，卵生是也。此是以卵生為例而言，謂非是本陰外，別有中
陰。
　　例如卵生眾生，捨本陰之身，神識寄託於卵中。此時為神識業風所捉，停住卵
中，昏鈍不覺。眾生本無自性，神識隨業而轉。眾生若不被業繫，則無性湛然，無
來無去不生不滅矣。
　　及至覆成，識方覺了。
　　覆應為孵字，卵孵化成熟時，方覺了也。未成熟前，神識昏鈍不覺。及至神識
覺了後，當知彼卵已為成熟。何以故？卵生眾生，法爾如是也。未成熟時，不覺不
了，假名中陰。何故如此？其為業力所致故。
　　我們可以知道，所謂本陰、死陰、中陰、生陰者，皆業力所致，而其間實無斷
絕也。
　　<經>【楞伽王。復有眾生福力純厚。得於轉輪王家作子。而彼在胎不為胎污。
　　　亦不與胎不淨共住亦不污染。楞伽王。其轉輪王所生子者多受化生。設
　　　受胎者。初入胎中結子已成。及生出後破膜出身。楞伽王。是因緣故說
　　　有中陰。】</經>
　　佛復舉例言，例如轉輪王家子，以福力純厚故，為輪王作子。在胎不為胎污，
不與不淨共住。楞伽王你要知道，轉輪王子，多為化生。縱然受胎生者，初入胎時
便結子已成，神識處於其中。及至出生後，破子膜胎身方出，故不受胎污。
　　例如頂生王，父王頂生肉皰，皰破後出一嬰兒，即頂生王。以福力故，天雨七
寶。
　　佛言以業力因緣故，說有中陰。非是中陰為定性有也。
　　<經>【時毘毘沙那楞伽王言。世尊。眾生神識為當幾大為作何色。佛言。楞伽
　　　王。眾生神識無邊大。無色無相不可見。無礙無形無定處不可說。毘毘
　　　沙那言。世尊。識相如此無有邊大。無色無相不可見。無礙無形無定處
　　　不可說者。豈非斷絕。】</經>
　　楞伽王問，眾生神識為幾許大？換句話說，眾生神識有形體嗎？為作何種顏色
？
　　佛言眾生神識，為無邊大，無色無相不可見，無礙無形，無有定處不可說。
　　因為眾生神識無性，故無邊大無色無相無礙無形。然無性隨緣現有六道，六道
無性體空寂。無性隨緣現六道故非無，六道無性體空寂故非有。是以眾生神識，若
謂其有，卻空無跡相，若謂其無，卻橫遍豎窮。若謂其有，卻無一法可得，若謂其
無，卻無一法不是。以如是故，不生不滅，非常非斷。故楞伽王以為斷滅者誤也。
　　<經>【佛言。楞伽王。吾今問汝隨汝意<答>答。</答>當為汝說。楞伽王。譬如大王在宮
　　　殿中或高樓上。婇女圍遶安樂坐時。著種種衣及諸瓔珞。時大園林阿輸
　　　歌樹。種種雜華莊嚴精麗。其園在處有細軟風或大駃風。吹彼園林阿輸
　　　歌樹。眾華香氣至王所者。王聞之不。毘毘沙那白言。世尊。我聞此香
　　　。佛言。楞伽王。汝聞此香分別知不。王言。世尊。我能得知。佛言。
　　　楞伽王。此華香氣王言知者。見大小耶定作何色。楞伽王言。不也世尊
　　　。何以故。此香氣相無色無現無礙無相無定處不可說。是故不見大小形
　　　色。佛言。楞伽王。於意云何。若不見彼香氣大小非斷絕相耶。毘毘沙
　　　那言。不也世尊。何以故。若此眾香是斷相者。無人得聞。】</經>
　　阿輸歌樹，譯為無憂樹。
　　大駃風者，大快風也。駃即快字。
　　佛舉例言，王在宮殿，或高樓上，共諸婇女安樂坐時，有風吹眾花香來至王所
，王聞其香不？楞伽王言，我聞此香。佛又問汝能分別某種香，是某種花之香不？
楞伽王言，我能分別得知。
　　於是佛詰問曰，既然此花香王能知者，汝能見其大小形相，定為何色嗎？楞伽
王言，不也世尊！我不能見其大小，定為何色。何以故？因為此香氣之相，無色無
現，無礙無相，無有定處不可說，所以不能見其大小形色。
　　佛復問曰，
既不見其大小形色，此香氣豈非斷絕相嗎？楞伽王言，不也世尊！
若此眾香是斷絕相，便無人得聞了。
　　<經>【佛言。如是如是。楞伽王。識相亦爾。應如是見。楞伽王。若識斷相則
　　　無生死而可得知。】</經>
　　佛言如是如是，汝觀識相，亦應如是知。若識斷絕者，便無生死可知了。
　　<經>【如是楞伽王。識相清淨。唯是無明貪愛習氣業等。諸客煩惱之所覆障。
　　　楞伽王。譬如清淨虛空之界。唯有四種客塵污染。何等為四。所謂煙雲
　　　塵霧。楞伽王。識相如是本清淨故。無邊不可捉無有色染。唯是諸客煩
　　　惱之所覆染。所以者何。楞伽王。若正觀時不得眾生無我無眾生。無壽
　　　命無畜養。無人無眾生數。無知者無見者。無覺者無受者。無聽者乃至
　　　無色受想行識等。】</經>
　　佛言如是楞伽王，識相清淨亦如香氣一般，無色無相，無有定處不可說。唯是
無明、貪愛、習氣、業等，諸客煩惱之所覆障。識本無性不可得，唯因無明等諸客
煩惱所覆障，而隨緣變現也。無明是根本，貪愛習氣業等皆無明所起，通名煩惱。
客煩惱之「客」字，表非自性，皆離性妄起者。無明貪愛習氣業，皆離性妄起之客
煩惱。
　　譬如清淨虛空，被四種客塵污染。此四種客塵者，均非虛空體性。虛空體性者
，清淨不動。而客者不住，塵者垢染。何等為四？所謂煙、雲、塵、霧。此四種客
塵，皆是污染虛空體性的。
　　譬說後，再以法說。楞伽王！識相亦如虛空一般，以其性本清淨故，所以無邊
，不可執捉，無有色染。皆因諸無明貪愛習氣業等客煩惱所覆障所污染故，以致不
得清淨。
　　所以者何？楞伽王！如果以正智觀時，諸法無性本自空寂，實無眾因緣生法，
以一切法無生故。因為一切法無生，所以無我、無眾生、無壽命、無畜養、無人、
無眾生數（應是無眾數）、無知者、無見者、無覺者、無受者、無聽者，乃至無色
受想行識等。以於無生忍中，諸法寂滅相，無一法可得故。
　　<經>【楞伽王。若正觀時無有分別而可得者。楞伽王。諸法和合無有實相。汝
　　　雖得是眾生實相。亦莫捨此生有曠野。云何名得眾生實相。所謂得彼大
　　　智同性。】</經>
　　楞伽王！若以正智實相智觀諸法，實相無相則一切法無有分別。以無分別故，
諸法平等無有高下。諸法和合所現之相，非為實相，純屬虛妄。何以故？因為如果
諸法和合而有相，則未和合時亦應無相。如果未和合時諸法便有相，則諸法相非是
和合而有。既然未和合時無相，無相和合，豈能成為有相？故知諸法和合，無有實
相。
　　「汝雖得是眾生實相，亦莫捨此生有曠野。」此句翻譯，義甚晦隱。茲參閱證
契大乘經，該經譯作「楞伽王！應當如是修學貞實微妙，勿趣空曠生死有野。」證
契大乘經所譯，較為明白，茲依證契大乘經解釋如後。
　　應當修學貞實微妙者，即應當修學實相也。勿趣生死欲有色有無色有，三有之
曠野也。
　　云何名得眾生實相？所謂得彼大智同性者，得彼大智無性也。無性則入無生，
入無生者，則無一法可得也。故眾因緣生法無性，即是實相也。
　　<經>【爾時世尊而說偈言
　　　眾生業力自迴轉　不得八聖最上道　若離諸業證無漏　行無上行利眾生】</經>
　　眾生業力自迴轉，眾生自造業，果報還是自招，故曰眾生業力自迴轉。眾生自
造業，不順八支聖道。如果不造諸業，便證得無漏。所謂漏，在因即煩惱，在果即
生死，煩惱生死在三界內，故生於三界名有漏，出三界名無漏。行無上行利眾生，
是讚歎菩薩行。菩薩既證無漏卻不住涅槃。以大慈悲故，再入生死度眾生。如此之
行，乃無上行也。
　　<經>【時毘毘沙那言。世尊。有無量恒河沙等眾生。於此三界稠林有海。到彼
　　　岸者復欲到者。有證聲聞法者。有證緣覺法者。亦有若干已證無上大智
　　　同性者。於未來世亦有無量無邊不可數阿僧衹過是數恒河沙等眾生。乘
　　　此三乘各各別乘得入涅槃。而眾生界無增無減。如是世尊。我知如是心
　　　生厭惓。】</經>
　　恒河沙，譬喻數量無邊，世尊在時，與諸比丘日日見恒河沙，其沙甚細，眾多
無量。以比丘皆見恒河沙故，所以世尊每以恒河沙形容數量之多。
　　毘毘沙那言，有無量恒河沙那麼多的眾生，在此三界生死稠林三有苦海之中。
有的已得度到彼岸，有的正欲求度到彼岸。有的證聲聞果，或證緣覺果，了分段生
死。有的已證大智同性。不但過去現在如此，乃至未來世，亦有超過此恒河沙數，
無量無邊不可數阿僧祇眾生，乘此三乘法各各得入涅槃，聲聞緣覺入有餘涅槃，證
無上大智同性者，入究竟涅槃。但是眾生界仍然無增無減，我見如是情形，對於上
求佛道心生厭倦。因為眾生界無增無減，即說明無人得到彼岸也。
　　<經>【佛言。楞伽王。汝莫於此生厭惓想。所以者何。諸眾生界前後不可盡故
　　　。虛空界法界亦爾。是故楞伽王。諸眾生界不可言說。以是得知不增不
　　　減。如是三界稠林有為海中。已得度者當欲度者。而眾生界亦不增減。
　　　楞伽王。譬如虛空界不增不減。無前無後亦無中間。是故虛空不可得知
　　　。遍一切處無礙無憂無作無想。】</經>
　　佛言楞伽王，汝莫於佛道生厭倦想！當知眾生界緣起無性，無性本空，無始無
終，故前後皆不可盡。虛空界法界亦復如是。
　　虛空界無形無相不可得，無始無終，故前後不可盡。法界者，緣起諸法，相各
差別各有界別，故名法界。然緣起無性，相即無相差即無差界即無界，亦復無始無
終前後不可盡。故虛空界法界亦爾。
　　既然無始無終前後不可盡，故眾生界不可得不可言說。以如是故，知眾生界不
增不減。於三界有海中，已得度當得度者，亦復緣生無性不可得，雖云得度，唯是
體證空寂，故於眾生界亦復不增不減。如是體證寂減，名為究竟無上佛道也。
　　楞伽王！譬如虛空界，無始無終無所有不可得，不增不減無前無後亦無中間，
故虛空不可知不可思議。虛空雖不可得，卻是遍一切處，雖遍一切處，卻是無礙無
憂無作無想（應為無礙無願無作無相）。
　　<經>【如是如是。楞伽王。非眾生界有初中後求之可得。楞伽王。唯有已得聖
　　　法同性。是名盡於眾生界耳。而有為道不盡不滅。楞伽王。亦不離彼有
　　　解脫道。何以故。是眾生界法如此故。是故無初無中無後。】</經>
　　佛言如是如是，楞伽你要知道，非是眾生界有初中後可得，因為眾生界緣生無
性，體本空寂，無始無終無初中後可得而有增減也。
　　楞伽王！唯有於佛法中，已得聖法，如實知諸法無性者，是名盡於眾生界耳。
所謂盡於眾生界者，只是假名，非有增減也。
　　而有為道不盡不滅，因為有為法虛妄無有實體，故不盡不滅。亦不離有為法而
有解脫道，若如實知有為法緣生無性，即是解脫道也。
　　何以故？是眾生界法如是故。
　　眾生界同性無性，以無性故，法無分別。有為界（眾生界）無性，當下即解脫
道也。所謂無性本無縛，無縛何用解？是故無初無中無後，無增亦無減也。
　　<經>【毘毘沙那復問佛言。世尊。眾生有為行海相貌何似。佛言。楞伽王。眾
　　　生有為行海猶如大海。復問佛言。世尊。諸佛之法復似何等。佛言。楞
　　　伽王。諸佛之法猶如船舶。復問佛言。世尊。出家比丘受具戒法復似何
　　　等。佛言楞伽王。出家比丘受具戒法。似治生人乘於船舶。復問佛言。
　　　世尊。如世尊說。依佛戒法具足奉行。無毀破者復似何等。佛言。持戒
　　　精進受法知足。似治生人乘堅牢船成就具足。楞伽王。有能如佛所說戒
　　　法不破不犯具足行者。亦復如是。】</經>
　　毘毘沙那問，眾生有為行海，其相何所似？佛答似大海。問佛法何所似？佛答
似船舶。問出家比丘受具足戒何所似？（剃度為沙彌名出家，登壇受具足戒名受具
。）佛答似治生人乘於船舶。治生人者，商人也。問持佛戒法無毀破者何所似？佛
答持戒精進，受法知足（應為愛法知足），如治生人乘堅牢船，所求成就具足。
　　<經>【復問佛言。世尊。善知識者復似何等。佛言。楞伽王。善知識者猶如船
　　　師。復問佛言。世尊。勤行八聖道復似何等。佛言。楞伽王。勤行八聖
　　　道者。似正疾風吹於船舶。毘毘沙那復問佛言。世尊。禪定三昧及諸神
　　　通復似何等。佛言。楞伽王。神通三昧猶如寶國。毘毘沙那復問佛言。
　　　世尊。七菩提分復似何等。佛言。楞伽王。七菩提分猶如七種寶性。復
　　　問佛言。世尊。得七菩提分證大乘同性者復似何等。佛言。楞伽王。得
　　　七菩提分證大乘同性者。譬如值得七種寶性巨富貨賄稱意滿足。善哉善
　　　出家者。於我法中證於無礙無上佛果。】</經>
　　復問善知識似何等？佛答猶如船師。復問勤行八聖道似何等？佛答似正疾風吹
於船舶。復問禪定三昧神通似何等？佛答猶如寶國。復問七菩提分似何等？佛答似
七種寶性。復問得七菩提分證大乘同性似何等？佛答譬如行至寶國，得七種寶性，
巨富財帛，稱意滿足。貨賄者，財帛也。
　　善哉！善出家者，如是之人，即於我法中證於無上無礙佛果。
　　<經>【爾時世尊復說偈言
　　　觀察諸有苦　自苦眾生苦　亦捨諸有縛　我法中出家
　　　即名為佛子　眾中最大德　勤苦如法行　當得為世尊】</經>
　　世尊復說偈者，重頌也。重頌者，重釋長行之意。偈中文顯易明，不另解釋。
　　<經>【爾時毘毘沙那復問佛言。世尊。若有眾生於佛法中。得出家已不能持戒
　　　。或有犯戒或有破戒犯欲行者。或有脫於法服捨戒還俗。世尊。如是癡
　　　人譬如何等。佛言。楞伽王。若有眾生於我法中。得出家已受於戒法作
　　　諸毀犯。是癡人輩多墮惡道。如治生人在大海中船舶破壞沒命於水。】</經>
　　若通說，犯戒猶破戒也。若別說，犯戒係毀犯佛之戒法，破戒不但犯戒，同時
毀壞戒體。毘毘沙那問佛，若有出家比丘，犯戒破戒犯欲行者。犯欲行是不修清淨
梵行也。或者脫於法服，捨戒還俗。如是癡人，譬如何等？佛答猶如商人在大海中
，船舶破壞，死於水中。
　　<經>【毘毘沙那言。世尊。若有破戒犯戒犯欲行者。復說我行精進梵行。復有
　　　捐棄法服捨戒還俗。彼一種人命終亡已。或生好處彼似何等。佛言。如
　　　治生人於大海中船舶破壞沒溺水中。或有得船板者。或有得死屍者。或
　　　有自力浮者。楞伽王。是治生人得船板者。因風力吹得至洲島。捉死屍
　　　者海波所推漸到彼岸。何以故。大海之法不宿死屍。若其自力能浮得度
　　　隨意所至。此是海神慈悲濟彼。如是如是。楞伽王。若我法中得出家者
　　　。不能依戒如法護持。若捨戒法著於俗服得生善處者。或因我邊得正信
　　　者。或復內淨或雖破戒恒有慈行或有精進。是故楞伽王。雖是破戒及還
　　　俗者。還因我法得生善處。】</經>
　　楞伽王言，若有破戒犯戒犯欲行者，復說我行精進梵行。復說我行精進梵行者
，謂經過懺悔，再修清淨梵行也。或者捨戒還俗，猶能精進梵行，這種人命終以後
，或生好處。好處者，人天道也。彼等似如何等？
　　佛答如商人船破溺水，或有得船板者，或有得死屍者，或有自力浮至岸邊者。
得船板者，因風力吹至洲島。得死屍者，因海水推送至於彼岸，因為大海之法，不
宿死屍。若以自力得渡至彼岸者，此是海神慈悲救拔所致。
　　楞伽王！若於我法中出家受具，犯戒破戒犯欲行，或捨戒還俗，（證契大乘經
，有「而作清淨梵行容儀」語）此人得生善處者，或者因在我法中得於正信，或者
其心正直清淨。或復內淨者，其內心正直清淨也。或者雖然破戒，而常有慈悲行，
或精進行。所以雖破戒還俗，還因我法得生善處也。
　　<經>【爾時世尊而說偈言
　　　往昔已作多罪業　無邊千億世生中　發露懺悔更不造　滅無增長故清淨】</經>
　　偈中意思是說，往昔千億生中所造諸罪業，經過發露懺悔更不再造，便消滅無
有增長，而得清淨。
　　其要點在於發露懺悔，不再造業，便得清淨。如果再造，則舊賬未了，又欠新
賬，終無了期也。
　　<經>【時毘毘沙那復問佛言。世尊。凡有幾種助菩提法。佛言。楞伽王。有三
　　　十七品助菩提法。何者名為三十七品。所謂四念處四正勤四如意足五根
　　　五力七覺分及八聖道。楞伽王。是名三十七品助菩提法。】</經>
　　毘毘沙那問佛，有幾種助菩提法？佛答有三十七品助菩提法，即四念處，四正
勤，四如意足，五根，五力，七覺分，八聖道分。
　　<經>【復問佛言。世尊。解脫門者為有幾許。佛言。楞伽王。有三解脫門何者
　　　為三。所謂空無相無願。復問佛言。世尊。須念何法。佛言。念厭滅入
　　　涅槃。復問佛言。世尊。諸對治法凡有幾許。佛言。楞伽王。總而言之
　　　三種對治。何者為三。謂貪欲心者不淨觀。瞋恚心者慈悲觀。愚癡心者
　　　因緣觀。是名三種對治之法。復問佛言。世尊。幾許巧能應須念持。佛
　　　言。楞伽王。須念持者巧知陰巧知界巧知入巧知方便。復問佛言。世尊
　　　。須作何觀。佛言。楞伽王。須觀甚深十二因緣及四聖諦因果證等。】</經>
　　毘毘沙那問解脫門有幾？佛答有三，即空解脫門，無相解脫門，無願解脫門。
若依大乘，如實知諸法因緣生故空。空即實相，實相無相。如是知已，於一切法不
生貪著，便是無願解脫門。
　　復問須念何法？佛答應念厭生死，求證涅槃。
　　復問此生死心，貪瞋癡心，應以何法對治？佛答修不淨觀對治貪欲心，修慈悲
觀對治瞋恚心，修因緣觀對治愚癡心。
　　復問有幾種善巧方便，應須念持？佛答須念持者，應巧知陰，巧知界，巧知入
，巧知方便。
　　巧知陰者，是如實知五陰皆空也。巧知界者，既然五陰皆空，是以如實知六根
六塵六識，十八界空也。巧知入者，如實知六根六塵，十二入皆空。巧知方便者，
如實知空空也。如實知陰界入空，則不滯於有。如實知空空，則不滯於空。不滯於
有，可深入法性。不滯於空，可深入緣起。深入法性，成就無邊智慧。深入緣起，
成就無邊功德，故名巧方便。
　　復問須作何觀？佛答須作十二因緣觀，及四諦因果證。十二因緣者，無明緣行
，行緣識，識緣名色，名色緣六入，六入緣觸，觸緣受，受緣愛，愛緣取，取緣有
，有緣生，生緣老死。應如實觀無明本空，則無明滅行滅，行滅則識滅，識滅則名
色滅，名色滅則六入滅，六入滅則觸滅，觸滅則受滅，受滅則愛滅，愛滅則取滅，
取滅則有滅，有滅則生滅，生滅則老死滅。
　　觀四諦因果者，苦為集果，集為苦因，是世間因果。滅為道果，道為滅因，是
出世間因果。知苦斷集，則脫離世間生死。修道證滅，則得涅槃樂，是為四聖諦因
果證。
　　<經>【爾時毘毘沙那楞伽王。復更圍遶世尊三匝。以諸雜色七寶之華散於佛上
　　　。散已右膝著地合掌向佛。驚歎如來而說偈言
　　　云何菩薩諸聖行　生精進意利世間　施戒忍辱及精進　發最上意為菩提
　　　求彼無漏智慧時　攝化多億諸眾生　眾寶莊嚴無濁垢　精妙剎中得成佛】</經>
　　楞伽王再度禮敬遶佛，散花供養，以偈問佛。以上佛所宣說乃聲聞緣覺觀行，
今再問菩薩聖行。
　　菩薩以度生為懷，故問菩薩云何利益世間？菩薩修六度萬行，故問菩薩云何修
布施持戒忍辱精進禪定般若。
　　菩薩如何於求無漏正智時，攝化無量眾生？菩薩如何以眾寶莊嚴清淨佛土，於
清淨剎中成佛？
　　<經>【爾時世尊告毘毘沙那楞伽王言。善哉善哉。楞伽王。汝能諮問如來此事
　　　。諦聽諦聽善思念之。當為解說。楞伽王。菩薩摩訶薩常須行六波羅蜜
　　　。於一切眾生邊不生惡心。楞伽王。菩薩行如是法時不減不少。於諸佛
　　　法常得增長。亦不染著世間之法。攝受教化無量眾生。亦能清淨如來剎
　　　土。復能具得大智同性。於佛法中無障無礙。】</經>
　　佛告楞伽王言，汝一心靜聽，如法思念之，菩薩摩訶薩，當行施、戒、忍、進
、定、慧六波羅蜜，於一切眾生不生惡心，發願度脫之。
　　菩薩行如是六度時，不減不少。不減不少者，不生退減心也。於諸佛法，常求
增進。於諸世間，不生染著。此所謂上求佛道，下化眾生，入世間不染世間也。
　　攝受教化眾生者，攝眾生不退佛道不落三塗，受眾生為弟子也，如是作之親作
之師，度化無量眾生。清淨如來剎土者，菩薩自不造粗業，亦令眾生不造粗業，名
清淨佛土。同時要圓滿具足證得大智同性，於佛法中無有障礙。是為菩薩聖行。
　　<經>【爾時毘毘沙那楞伽王白佛言。世尊。云何修行。云何得住阿耨多羅三藐
　　　三菩提。佛言。放捨憍慢貢高嫉。常行四種清淨梵行。歡喜普為一切
　　　眾生恒行正真。須捨殺盜妄言綺語兩舌惡口飲酒婬。莫使暫忘菩提之
　　　心。意樂勤行六波羅蜜。所作恒為安樂眾生。於有為中心常寂靜。欲度
　　　有海多諸怖畏。汝當正觀三界眾生令得度脫。】</經>
　　楞伽王問，云何修行？云何得住於無上正等正覺，不落凡夫外道，及與二乘？
佛答應捨憍慢，放捨貢高，放捨嫉之心。常修四種梵行。
　　憍慢者，於父師長不敬也。貢高者，執我自高也。嫉者，不耐他榮也。四種
梵行者，皆化眾生之心也，即慈悲喜捨四無量心。慈緣無樂眾生，悲緣有苦眾生，
喜緣得樂眾生，捨緣究竟解脫眾生。
　　經云，修慈極遠生遍淨，修悲極遠生空處，修喜極遠生識處，修捨極遠生無所
有。毘曇謂此是世尊方便說，因為四無量心皆緣眾生而發，不應至五不還天及無色
界。故毘曇謂，喜無量心在初二禪，餘三無量心遍在四禪。成實與大乘，皆謂四無
量心，俱依八禪。今謂四種梵行，即四無量心也。
　　須放捨殺盜婬等十種惡業，莫忘失菩提心。菩提心者，上求下化也。意樂勤行
六度，發願度眾生。於有為法中，心常寂靜不染於塵。應觀三有苦海中之眾生，皆
令其得到度脫。如此修行，是住無上菩提。
　　<經>【復次楞伽王。汝若欲求菩提之者須如是知。言菩提者。但有名字言語謂
　　　菩提耳。何以故。楞伽王。無有是菩提。無根是菩提。無住是菩提。無
　　　垢是菩提。無塵是菩提。無我是菩提。不可捉是菩提。無色是菩提。無
　　　形是菩提。無此是菩提。無彼是菩提。無憂是菩提。無惱是菩提。無著
　　　是菩提。無染是菩提。無邊是菩提。無為是菩提。無濁是菩提。已過一
　　　切根是菩提。除一切憶想念是菩提。已過一切有行是菩提。無底是菩提
　　　。難知是菩提。甚深是菩提。無字是菩提。無相是菩提。寂靜是菩提。
　　　清淨是菩提。無上是菩提。無譬喻是菩提。無求是菩提。無斷是菩提。
　　　不壞是菩提。無破是菩提。無思惟是菩提。無物是菩提。無為是菩提。
　　　無見是菩提。無害是菩提。無明是菩提。無流注是菩提。常住是菩提。
　　　虛空是菩提。無等等是菩提。不可說是菩提。楞伽王。欲求菩提者。若
　　　不求法是求菩提。】</經>
　　佛告楞伽王，汝欲求菩提，當如是知，所謂菩提者，但是假名而已。因為了達
於空性，即名曰菩提。得乎無得，假名得菩提。得菩提者，即得無上佛果也。不得
一切法，名得無上佛果。以下佛自釋菩提。
　　以菩提者，即覺知空性之謂，所以無有是菩提，無根是菩提。根者是生義是因
義，無根者無生也。又，菩提者超過根界入也。
　　無住是菩提。一切法無相，故無法可住。若以無住心契無相法，即名契入菩提
。
　　無垢是菩提。一切法性空，故無垢可得。
　　無塵是菩提。塵緣起無性，體本空寂也。
　　無我是菩提。一切法無性無體，故無我。
　　不可捉是菩提。一切法無形無相，故不可捉。
　　無色是菩提；無形是菩提。諸法實相無相故。
　　無此是菩提；無彼是菩提。諸法無性，不可分別故。
　　無憂是菩提；無惱是菩提。一切法性空離能所，無能憂所憂，能惱所惱故。
　　無著是菩提；無染是菩提。一切法無所有不可得故。
　　無邊是菩提。如虛空故。
　　無為是菩提。一切法離生住滅相故。
　　無濁是菩提。於空性中，濁相不可得故。
　　已過一切根是菩提。過一切根者，無生也。又，菩提者，超過根界入也。
　　除一切憶想是菩提；已過一切有行是菩提。菩提者，言語道斷心行處滅也。
　　無底是菩提。菩提者，深不可測也。
　　難知是菩提。菩提者，不可思議也。
　　甚深是菩提。離相也。
　　無字是菩提；無相是菩提。菩提離文字相也。
　　寂靜是菩提；清淨是菩提。菩提性空湛然也。
　　無上是菩提。菩提豎窮三際，橫無儔似也。
　　無譬喻是菩提。菩提無相，無物可譬喻也。
　　無求是菩提。菩提無所有不可得也。
　　無斷是菩提。菩提橫遍豎窮，非斷滅法也。
　　不壞是菩提；無破是菩提。菩提體猶如金剛也。
　　無思惟是菩提。菩提無形無相，不可分別也。
　　無物是菩提。菩提非有法也。
　　無為是菩提。（重出）
　　無見是菩提。菩提不可見故。
　　無害是菩提。菩提心者，大慈悲心是。
　　無明是菩提。菩提性空，無無明亦無無明盡故。
　　無流注是菩提。流注者生死也，生死無性即是菩提。
　　常住是菩提。常住者，寂滅也。
　　虛空是菩提。菩提等虛空故。
　　無等等是菩提。菩提性空，無法與等故。
　　不可說是菩提。離言說相故。
　　楞伽王！欲求佛無上菩提者，不求一切法，是求菩提也。
　　<經>【何以故楞伽王。若無有著。得證阿耨多羅三藐三菩提。又無我相眾生相
　　　命相人相畜養相眾數相作相受相知相見相。乃可得證阿耨多羅三藐三菩
　　　提。若不得世諦相者。不執著法。不執著陰界。乃至不執著諸佛菩薩。
　　　乃可得證阿耨多羅三藐三菩提。何以故。楞伽王。無所執著即是菩提。
　　　若不執著物。若不執著常。若不執著斷者。於未來世證成菩提。所以者
　　　何。楞伽王。一切諸法後際滅故。】</經>
　　若無有著，則得阿耨多羅三藐三菩提。無著者，不取於相也。故接著說，無我
相，無眾生相，無命相人相蓄養相，無眾數相作相受相知相見相，乃得證無上菩提
。
　　若不得世諦相，世諦相者，緣起法相也。若不執著法以下，皆指緣起言。法以
緣起而現，若執著法，便落遍計執，若落遍計執，便不入圓成實，故不證無上菩提
。
　　陰界入乃至諸佛菩薩，皆因緣生法，故不可執著。若不執著如是等法，乃可證
無上菩提。
　　何以故？若不執著不取於相如如不動，是無上菩提也。故不執著物，不執著常
，不執著斷，則於未來世證成無上菩提。何以故？因為一切法後際滅故。所以後際
滅者，是因為前際無生故，以無生故無後際滅也。既然初際無生，後際滅故，是故
中際無有。所以初中後際不可得也。
　　<經>【時毘毘沙那楞伽王復白佛言。世尊。云何得知一切世諦法耶。佛言。楞
　　　伽王。知一切世諦法如幻如化如夢如焰如水中月如乾闥婆城。一切世諦
　　　法應如是知如是覺如是觀。爾時毘毘沙那楞伽王。即得菩薩三昧名無等
　　　等法光明智相。得陀羅尼名一切巧音。得如是等無量無邊諸三昧陀羅尼
　　　已。】</經>
　　楞伽王問，世尊！云何能知一切世諦緣起法呢？佛答言，楞伽王！應知一切世
諦緣起法如幻如化，如夢如陽焰，如水中月如乾闥婆城。於一切世諦緣起法，應如
是觀。
　　世尊說是法時，爾時楞伽王即得菩薩三昧，名無等等法光明智相三昧，得陀羅
尼，名一切巧音陀羅尼。得如是等無量無邊三昧陀羅尼已，便用以白佛。
　　<經>【時毘毘沙那楞伽王即白佛言。世尊。我今得此三昧陀羅尼已。覺知一切
　　　世諦之法。】</經>
　　楞伽王言，世尊！我今已得無等等法光明智相三昧，一切巧音陀羅尼。我已覺
知一切世諦之法。
　　<經>【佛言。楞伽王。云何覺知。毘毘沙那言。世尊。一切世諦之法。如夢如
　　　幻如響聲等。如山水駃如水中月。如風吹空華。如秋雲起。如珠光明。
　　　如燈焰火。如華上露。如揵闥婆城。如水上泡。如虹如焰。世尊。我已
　　　覺知世諦諸法現皆無常。】</經>
　　佛言，楞伽王！汝云何覺知？
　　楞伽王言，世尊！我覺知一切世諦緣起法，如夢如幻，如山呼響，如山水駃（
應為如山水駛），如水中月，如風吹空花，如秋雲起般變幻無常，如珠光明而無實
體，如燈炷火焰閃爍無常，如花上之露，倏忽即乾，如犍闥婆城如幻如化，如水上
泡徒有假相，如虹如陽焰。總之，我已覺知世諦諸法，假現而皆無常。
　　<經>【爾時世尊。即放頂上百千億那由他種種妙色光明。所謂青黃赤白紅紫頗
　　　梨及金等色。普照無量無邊阿僧祇諸佛剎土。既遍照已還入頂上。爾時
　　　尊者大目犍連。即從座起偏袒右肩右膝著地。合掌向佛。說偈問言
　　　佛上妙德非無因　開放清淨光明網　今意精妙覺發誰　放百光網願佛說】</經>
　　佛放頂上光明，普照諸佛剎土，還入頂上，係表示欲為菩薩授記也。
　　目犍連以偈問佛，佛今放光明，今意精妙覺發誰，欲與誰授記呢？願佛為說。
　　<經>【佛告目犍連言。汝見此毘毘沙那楞伽王。在於我前合掌正立。以此廣大
　　　供養之具。用供養我及聲聞眾諸菩薩眾。因此功德發阿耨多羅三藐三菩
　　　提心不。目犍連言。世尊我見。世尊我見。佛言。目犍連。是毘毘沙那
　　　楞伽王。從我已去乃至當欲供養承事百千億那由他諸佛。過是已後彼身
　　　功德本力具足。有世界名蓮華城。彼有世尊號蓮華功德相震聲威王如來
　　　阿羅呵三藐三佛陀。現在彼住遊行說法。彼佛如來壽命無量。世界清淨
　　　。此毘毘沙那楞伽王化生彼剎。生彼中已。即得菩薩歡喜之地。如是乃
　　　至得菩薩十地。過無量劫數已。於後生此娑婆世界當得成佛。號曰善妙
　　　震聲金威善淨光明現功德寶蓋莊嚴頂相毘盧遮那王如來應供正遍知明行
　　　足善逝世間解無上士調御丈夫天人師佛世尊。】</經>
　　佛告目犍連，汝見此楞伽王否？彼從我以後，復供養承事百千億那由他諸佛，
然後生蓮花城世界蓮花功德相震聲威王佛所。彼佛是現在佛，正在彼蓮花城世界住
世，遊行人間說法度生，彼佛壽命無量，世界清淨。彼佛壽命無量者，正報殊勝也
；世界清淨者，依報殊勝也。
　　楞伽王生彼佛國已，便得菩薩歡喜地乃至十地。歡喜地者初地也，初地乃至十
地，是說明楞伽王生彼國已，便是破無明證法性之法身大士。初地以上，即分破無
明分證法性也。
　　楞伽王生彼佛國，見法實性，過無量劫已，於最後生此娑婆世界成佛，號善妙
震聲金威善淨光明現功德寶蓋莊嚴頂相毘盧遮那王如來，十號具足。
　　<經>【是最後生彼世界者名電寶冠。除諸山阜坑坎崖土石糞穢。無有女身及
　　　惡道等。而彼佛剎清淨勝彼現在阿彌陀如來佛剎。諸菩薩眾充滿彼國。
　　　劫名善觀明。彼佛如來壽命無量。目犍連。是故如來至真等正覺微笑。】</經>
　　是最後生彼世界，即彼佛世界也。彼佛世界，即現在之娑婆世界至彼時名電寶
冠。彼電寶冠世界，無諸山阜坑坎崖土石糞穢，無有女人及諸惡道。彼佛國土清
淨美妙，勝過現在極樂世界阿彌陀佛國土，彼佛國土，諸薩菩充滿。彼時劫名善觀
明，彼佛壽命無量。目犍連。以是緣故，如來微笑也。
　　<經>【時毘毘沙那楞伽王。得受阿耨多羅三藐三菩提記時。以為法故。歡喜踊
　　　躍遍體戰慄。飛上虛空高七多羅樹。於虛空中說此偈言
　　　一切諸法空如夢　清淨非有同虛空　我及無我悉皆無　我知如化如電光
　　　眾生有中自生滅　諦求一法不可得　初中後等無所有　畜養眾生命亦然
　　　眾生隨業得果報　有中展轉不休息　若行如此菩提行　得知諸法體皆空】</經>
　　多羅樹，有云如櫚樹，樹高七丈餘，七多羅樹高四十九丈。
　　一切諸法空如夢，清淨非有同虛空，我及無我悉皆無，我知如化如電光。
　　一切世諦法，緣起法，有為法，皆如夢幻泡影。其法相如幻非為實有，故清淨
非有同虛空。虛空性一法不立，非有非無，故我及無我悉皆無。是故我知一切世諦
法，如化如電光。
　　眾生有中自生滅，諦求一法不可得，初中後等無所有，畜養眾生命亦然。
　　眾生如幻，三有皆假，生是空生，滅是空滅，於畢竟空中，無一法可得，一切
法無初無中無後。畜養者，生滅法也。一切法無生，故無父母生育我，亦無我生育
人，故畜養亦然。畜養亦然者，養育亦無也。不但養育如此，眾生、命、亦無也。
　　眾生隨業得果報，有中展轉不休息，若行如此菩提行，得知諸法體皆空。
　　既然一切法體性空寂，何故有眾生呢？眾生隨所造業有果報也。眾生虛妄造業
，虛妄受苦。若行此空性菩提行不虛妄造業，便知諸法體性皆空了。
　　<經>【爾時毘毘沙那楞伽王。說是偈已從空中下。遶佛三匝。遶三匝已蒙佛威
　　　神卻坐一面。時海眾中或有天龍阿修羅等證法得果者。或有夜叉羅剎發
　　　菩提心者。或有緊那羅摩羅伽於諸佛法得無疑者。或有迦樓羅乾闥婆
　　　及咒神等得陀羅尼證法得果。於一切法得不退轉者。】</經>
　　法會大眾，各各得益。
　　<經>【即時大地震動自然光明遍滿佛剎。乃至大小鐵圍山間普皆明照。一切惡
　　　道諸苦悉除。上虛空中雨諸天華。響擊天鼓叫嘯等聲。并諸衣服空中舒
　　　卷自然顯現。如是種種不思議事。】</經>
　　即時動地，光明遍照。大小鐵圍山，圍遶一小世界之鐵山為小鐵圍山，圍遶大
千世界者，為大鐵圍山。以須彌山為中心，至小鐵圍山之間，及由一小世界逐漸至
小千中千大千世界之間，普皆光明，一切惡道其苦皆除。
　　虛空中雨天花響天鼓叫嘯等聲，及降諸天衣。
　　<經>【時毘毘沙那楞伽王。觀其自眾如是告言。汝等一切相與和合來向世尊。
　　　生恭敬心發於阿耨多羅三藐三菩提心。時彼無量百千羅剎相與和合。向
　　　佛合掌白言。世尊。我等聚集相與和合。從今已去歸依於佛及以法僧發
　　　菩提心。世尊。我等從今已去行大乘行如來證知。世尊。我等於未來世
　　　在此娑婆剎中得成正覺。定斷惡業為無上尊。為一切眾生作利益故。】</經>
　　時楞伽王告其眷屬言，汝等應和合一心，於世尊前，發無上菩提心。於是無量
羅剎，向佛合掌白言，世尊！我等從今已去，歸依三寶發菩提心。我等於未來世，
於此娑婆世界成佛，我等斷諸惡業，為無上尊利益一切眾生。
　　<經>【佛言。善哉善哉。汝等若能發菩提心者。汝等當行四種善法。凡善行者
　　　。行此四法得不忘彼菩提之心。何等為四。一者所有願行不違不失。二
　　　者於諸眾生常行慈心。三者一日三時供養三寶晝夜不絕。四者不願聲聞
　　　辟支佛果。此為汝等四法具足不忘失彼菩提之心。】</經>
　　佛先讚歎彼等發心，然後令行四法。一者發菩提心者，不得違失其菩提願菩提
行。二者發菩提心者，於諸眾生常行慈心。三者發菩提心者，一日三時應供養三寶
晝夜不絕。一日三時晝夜不絕者，初日分中日分後日分，初夜分中夜分後夜分也。
四者發菩提心者，不願求聲聞辟支佛果，以二乘人不度眾生故。具足四法，則不忘
失菩提心。
　　<經>【爾時海龍王從坐而起。偏袒右肩右膝著地。向佛合掌白佛。世尊。毘毘
　　　沙那楞伽王。往昔造何善根。乃能如是廣供養具供養於佛及無數聲聞菩
　　　薩眾等。供養訖已發菩提心。發菩提心已證不退轉。得受阿耨多羅三藐
　　　三菩提記。作是語已。佛告海龍王言。龍王。往昔過無量阿僧祇劫數時
　　　。彼有佛號大悲所生智相幢如來至真等正覺應供正遍知明行足善逝世間
　　　解無上士調御丈夫天人師佛世尊。而彼如來亦還生此娑婆世界五濁世中
　　　。而彼如來至真等正覺。於眾生中演說分別三乘之法。龍王。時彼如來
　　　亦還住此摩羅耶山頂上。與五百比丘大聲聞眾無量天龍及非人等。眾中
　　　說法。龍王。時有羅剎童子名毘毘沙歌。亦還住此楞伽大城。形貌雄猛
　　　大腷巨力。其性惡面目鄙醜。唯食肉血口牙可畏。龍王。時彼毘毘沙
　　　歌羅剎童子。聞佛世尊住摩羅耶山頂上。即作是念。我不欲此沙門及比
　　　丘眾在摩羅耶山頂上居住。何以故。若彼沙門住在摩羅耶山頂上者。我
　　　不能攝大海雜類。亦無眾生可殺害者。我今住此則恒饑餓。龍王。時彼
　　　毘毘沙歌羅剎童子。即告其眾諸羅剎言。汝等有大力者宜可速來著堅牢
　　　甲。各執刀杵槌弩斧戟弓箭鉾楯并金剛杵輪槊等。嚴持如是種種器杖
　　　。何以故。我今應當驅彼沙門及沙門眾去我境界令其捨離我所住處。龍
　　　王。時毘毘沙歌羅剎童子。帶好堅甲及羅剎眾。各持種種別色器杖。飛
　　　行虛空向彼大悲所生智相幢如來。往至彼已住在虛空。與其徒眾語世尊
　　　言。去去沙門。我不用汝住此山頂。莫復令我殺汝沙門及汝眾等。】</經>
　　海龍王問佛，以何因緣毘毘沙那楞伽王蒙佛授記？世尊為述往昔因緣。往昔無
量阿僧祇劫，有佛號大悲所生智相幢如來，十號具足。彼佛生此娑婆世界五濁惡世
，彼佛於此摩羅耶山頂與大眾說法。時有羅剎童子名毘毘沙歌，住此楞伽大城。欲
驅除大悲所生智相幢佛……
　　大腷巨力，係大「腹」巨力之誤。
　　其性惡，應為其性「硬」惡。
　　<經>【龍王。爾時大悲所生智相幢如來。即現神通現神通已。時毘毘沙歌羅剎
　　　童子及其徒眾。各見自身被五繫縛。又見十方鐵網羅布。欲走無路然
　　　定住。龍王。時毘毘沙歌羅剎童子及羅剎眾。心驚惶怖即生是念。我等
　　　今者欲何處去。求歸命誰向誰求救誰脫我等難。】</經>
　　大悲所生智相幢佛，以神通力制伏毘毘沙歌及羅剎眾。毘毘沙歌心生惶怖，求
歸命處。
　　<經>【龍王。爾時彼佛眾中有咒神王。名正定深滿功德威。與彼毘毘沙歌羅剎
　　　童子宿作善友。在彼世尊眾中集坐。龍王。爾時正定深滿功德威持咒神
　　　王。語毘毘沙歌羅剎童子言。善友。諸佛世尊教化人天。所得無量諸功
　　　德法三界獨尊。眾生中寶有大悲行。汝善友及羅剎眾。此可歸依及以法
　　　僧。汝等歸依三寶發菩提心。一切繫縛即得解脫。說是語已。龍王。爾
　　　時正定深滿功德威持咒神王。教化力故及佛神力。即時毘毘沙歌羅剎童
　　　子及羅剎眾。俱共合掌出如是言。南無無邊功德莊嚴身者。南無最上大
　　　悲覺者。我等與汝今日已去。歸依於佛及以法僧。我等恒行歸依三寶。
　　　發阿耨多羅三藐三菩提心。龍王。時毘毘沙歌羅剎童子及一切羅剎眾。
　　　出此言已。一切繫縛即得解脫。從虛空來向大悲所生智相幢王如來。至
　　　彼世尊三匝圍遶。時毘毘沙歌羅剎童子及羅剎眾。一切俱時頂禮佛足。
　　　於彼如來乞求懺悔。乞懺悔已各還本處。】</經>
　　佛告龍王，彼佛眾中有持咒神王，名正定深滿功德威，與毘毘沙歌過去世曾作
善友，便勸毘毘沙歌言，汝可歸依三寶發菩提心。於毘毘沙歌及羅剎眾，歸依三寶
發菩提心，一切繫縛即得解脫。毘毘沙歌等從空而下，頂禮佛足，乞求懺悔。然後
還歸本處。
　　<經>【龍王。於汝意云何。汝今當知。是時世中毘毘沙歌羅剎童子者豈異人乎
　　　。今毘毘沙那楞伽王是也。時彼世中羅剎眾者更非別眾今毘毘沙那楞伽
　　　王羅剎眾者是也。龍王。於汝意云何。時彼世中正定深滿功德威持咒神
　　　王者亦非別人。即是海妙深持自在智通菩薩摩訶薩是也。】</經>
　　佛告龍王，彼時毘毘沙歌，即今毘毘沙那楞伽王。彼時羅剎眾，即今羅剎眾。
彼時正定深滿功德威持咒神王，即今海妙深持自在智通菩薩摩訶薩是也。
　　<經>【作是語已。此三千大千世界即時震動。猶如船舶在大海中隨波動搖。眾
　　　生類中無見驚怖及以害者。唯得一切安隱快樂。一切眾生持十善行時此
　　　娑婆佛剎。除去高山須彌大海國土聚落山林海島黑山龕窟稠林園池河泉
　　　陂澤丘陵坑坎崖隴石壁沙鹵棘刺。泥糞臭穢可惡除。閻浮檀金大光普照
　　　此三千大千世界。所有一切大小鐵圍山中一切諸闇一切光明。及以日月
　　　所不照處彼明遍照隱蔽日月。況餘光明一切諸影是時不現。滅除一切地
　　　獄畜生餓鬼等苦。即時此娑婆世界諸天人等。若有苦惱一切皆安隱受樂
　　　。若有眾生飢者得食。渴者得飲。裸者得衣。貧者得寶。盲者見色。聾
　　　者聞聲。啞者能語。六根殘缺悉得具足。閉在牢獄普皆解脫】</經>
　　大千震動，眾生無有驚怖及受害者，唯得安隱快樂，一切眾生皆行十善。時此
娑婆佛剎，無高山大海聚落山林……臭穢可惡等。閰浮檀金光，普照大千。大小鐵
圍山中一切黑暗，皆悉光明。
　　一切諸影是時不現，佛光不同餘光，餘光有影，佛光無影。諸天人等，皆得離
苦。飢者得食，寒者得衣，貧者得寶，盲者得見，聾者得聞，啞者能語，根缺者得
具足，繫閉者得解脫。
</檔>
