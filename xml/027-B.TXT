<檔>
<篇>大乘同性經釋義</篇>
<節>大乘同性經釋義</節>
大乘同性經釋義（卷下）
　　<經>【是時雜類眾生。無有貪欲瞋恚愚癡慳等心。各各唯有善心慈心安樂之
　　　心。猶如父母兄弟姊妹。當於是時一切眾生得如是等心行安樂歡喜踊躍
　　　遍滿諸根。無復寒熱及以憂愁。如是一切眾生樂心具足。不聞高聲及諸
　　　大聲。】</經>
　　是時眾生，無有貪瞋癡慳之心，各各唯有善心慈心安樂心，互相親如父母兄
妹。以眾生心地善良故，所以無寒熱諸苦報，乃至無高聲大聲粗暴之聲。
　　<經>【復此大地平正如掌琉璃所成。化出種種深廣妙池。七寶為砌金沙布底。
　　　八功德水清淨盈滿。彼諸池中自然化出無量蓮華大如車輪。彼諸妙華有
　　　七寶色。開敷微妙其葉柔軟。或復化出無量蓮華廣一由旬。雜色精妙香
　　　氣柔軟如迦陵伽衣。又復化出百千億那由他多諸種種蓮華莊嚴。或復化
　　　出無量蓮華廣二由旬。或三四五乃至一十二十三十四十五十及百由旬。
　　　或復化出無量蓮華廣千由旬。】</經>
　　大地平正如掌，琉璃所成。
　　平正如掌者，大海中有石，方圓四千里，平滑如鏡，名曰掌石。又如佛掌也，
佛掌平正不同常人之掌。大地平正如掌，琉璃所成。琉璃者，青色玉石也。
　　化出妙池，金沙為底，盈八功德水。
　　蓮花大如車輪，車輪者，轉輪王之輪寶，非平常車輪也。金輪王之輪寶，大一
由旬，一由旬是四十里。故有無量蓮花廣一由旬，或二、三、四、五由旬。乃至一
十、二十、三十、四十、五十，及百由旬，千由旬。
　　柔軟如迦陵伽衣，迦陵伽，鳥名，鳴聲美妙。如迦陵伽衣者，如迦陵伽鳥羽毛
所織之衣般柔軟。以鳥毛所織之衣，名為毳衣。
　　<經>【是時娑婆佛剎雨大香雨灑散於地。彼水香氣柔軟微妙能令眾生歡喜踊躍
　　　。諸微妙風吹彼種種天妙華雨自然墮落。所謂曼陀羅華摩訶曼陀羅華。
　　　曼殊沙華摩訶曼殊沙華。月華大月華。意華大意華。雨如是等廣大諸華
　　　。復有勝妙諸末香雨。復有沈水香多伽羅香黑沈水香牛頭栴檀。此等香
　　　如是出現處處遍滿。又復出生過無量百千億那由他阿僧祇數大如意樹
　　　。七寶所成縱廣高下或一由旬乃至百由旬。最勝端嚴悉皆樂見。其諸寶
　　　樹以種種寶衣服繒綵白拂垂眊鈴網莊嚴。彼諸寶樹雨於種種精妙七寶。
　　　所謂金銀琉璃摩尼真珠車馬赤真珠貫如是等雨。又諸寶樹雨種種柔
　　　軟雜色衣服。所謂歌奢衣俱奢衣憍奢耶衣歌尸歌衣如是等雨。又諸寶樹
　　　雨諸瓔珞。以閻浮檀金所作成就。種種雜寶間錯微妙。所謂鐶釧耳璫天
　　　冠臂印珠繩寶瓔金鎖瓔珞如是等雨。又彼諸寶如意樹下。出生百千億那
　　　由他師子之座。各以種種七寶所成。彼師子座高於七刃。菩薩坐上三十
　　　二相莊嚴其身。容貌端嚴眾所見。其身內外自然明徹。彼一切諸菩薩
　　　前。出生百千億那由他榻各七寶成。彼諸榻上各千天子而坐其上。奏五
　　　音樂并出歌歎。其聲精妙能令聞者心意喜躍。】</經>
　　是時娑婆國土雨大香雨，令眾生歡喜踊躍。微風吹落諸色天花。
　　曼陀羅花，譯為適意花。曼殊沙花，譯為赤團花柔軟花。及月花大月花，意花
大意花等種種天花。復有種種香，寶樹寶衣……
　　彼師子座高於七刃，應為七仞。……奏五音樂，並出歌歎。
　　<經>【其音聲中出諸歌讚。說是偈言
　　　平等無等等　我所悉皆無　具功德莊嚴　一切世希有】</經>
　　初一頌讚佛，平等者，佛性平等。無等等者，遍及十方，無可儔似。
　　我、我所悉皆無，佛離四相無有分別。具足一切功德莊嚴，一切世間希有。
　　<經>【精進諸苦行　此法如是生　微妙莊嚴事　故現一切世　能除地獄等
　　　此法如是生　微妙事莊嚴　故現一切世　能除地獄等　所有生道苦
　　　及諸有等苦　是時皆得滅】</經>
　　佛精進苦行，自覺也，能除地獄等，化他也。清淨法身如此而生，故能於一切
世間現微妙莊嚴事。
　　地獄之苦，所有眾生道之苦，及三有之苦，此時皆得消滅。
　　<經>【除彼塵垢穢　諸人等癡垢　善勝微妙事　故現諸人中
　　　今者無邊剎　是時皆平廣　大山及諸河　須彌海悉無　以琉璃為地
　　　清淨平如掌　諸寶雜色樹　精妙普樂見　剎中復有此　嚴淨焰光明
　　　金色諸精妙　翳障於日月　多種雜寶座　有諸菩薩坐　威光如百日
　　　眾相莊嚴身　無量諸池邊　周匝摩尼寶　八分功德水　清淨盈滿中
　　　百千種蓮華　莊嚴陂池裏　廣大如車輪　展轉倍於前　復有堅牢座
　　　一切寶所成　百千億千天　天眾悉端嚴　奏諸微妙音　讚歎及歌詠
　　　如來神力故　出此眾妙聲】</經>
　　除彼塵垢穢一偈，讚佛為除眾生貪瞋癡等垢穢，令眾生獲得善利微妙之事，是
故示現出生人中。
　　今者無邊剎下，重頌長行，不另作釋。
　　<經>【出如是等音樂歌詠事相偈法。有過無量無邊阿僧祇法句。】</經>
　　音樂歌詠中，出無量無邊阿僧祇法句。
　　<經>【爾時世尊集會之中。所有諸天及以人等。有大乘行者樂大乘者信廣大意
　　　者。因此無邊光明力故。見彼一切佛剎如是功德莊嚴清淨。其中天人有
　　　行聲聞辟支佛行者。不見不知佛剎功德莊嚴清淨。其諸菩薩摩訶薩等在
　　　此剎中。悉得無量無邊阿僧祇三眛陀羅尼神通法句。復有諸大聲聞得入
　　　一切寂滅三昧。】</經>
　　爾時會中有諸天及人，有修大乘行，樂大乘信廣大意者，皆因此無邊光明，得
見一切佛剎功德莊嚴清淨等事。以光明無邊，故能見一切佛剎莊嚴事也。心生則種
種法生，大乘起信論云法者眾生心。心不異法，法不異心，心即是法，法即是心。
修大乘者心量大，故能見一切佛剎功德莊嚴清淨事。
　　其中天人，有行聲聞乘行，及辟支佛乘行者，以其心量小不能現大法故，所以
不見不知一切佛功德莊嚴清淨等事。於一真法界中，非是法有現不現，而是眾生心
量不同，見有大小耳。
　　以上大乘小乘所見不同，而法身大士在同一會中，所得亦復不同。菩薩摩訶薩
，是地上菩薩。悉得無量無邊阿僧祇三昧、陀羅尼、神通法句。
　　復有諸大聲聞，得入一切寂滅三昧。諸大聲聞者，是迴小向大之聲聞人，如是
等人，雖居小位而修大行。不同上文所言行聲聞辟支佛行者。上文所言，是定性小
乘，今諸大聲聞是迴小向大聲聞。如是人等，得入一切寂滅三昧。
　　<經>【爾時有師子座縱廣正等高百億由旬。自然而現。七寶所成天衣敷上。時
　　　有如來身大無邊。現於坐上加跌而坐。其身相好端嚴無譬顯現具足。有
　　　大蓮花縱廣正等高八萬四千由旬。七寶所作出現佛前。有無量百千億那
　　　由蓮花。莊嚴圍遶開敷柔軟精妙端嚴。復有過無量阿僧祇數幢幡懸蓋。
　　　種種雜寶間錯而成。於虛空中懸無量無邊真珠等寶及諸繒綵。復懸無量
　　　無邊寶鈴羅網。有如是等功德莊嚴。於此佛剎自然顯現。如是不可說無
　　　量無邊阿僧祇未曾有事。於此娑婆佛剎中現。又不可說不可量不可數大
　　　莊嚴神通之力。昔所未見本未曾聞。於此娑婆世界中。現如是等最大最
　　　勝希有之法。】</經>
　　爾時有師子座，自然而現。縱廣正等高百億由旬，七寶所成，天衣敷上。有如
來身大無邊，於座上跏跌而坐。其身相好端嚴無可譬喻。如是身大無邊如來，應是
色有無量相，相有無量好。同時諸菩薩摩訶薩，方能得見。
　　有大蓮花，縱廣高八萬四千由旬，七寶所成，現於佛前。復有無量百千億那由
他蓮花，莊嚴圍遶。復有無量幢幡傘蓋，懸於空中。復有……於娑婆世界中，現如
是等最勝希有之事。
　　<經>【爾時彌勒菩薩摩訶薩即發此念。何因何緣。此佛剎中顯現希有不可思議
　　　大莊嚴事。神通之力令眾踊躍。我當問佛至真等正覺破此疑心。爾時彌
　　　勒菩薩摩訶薩從座而起。偏袒右肩以其右膝置蓮花上。向佛合掌而白佛
　　　言。世尊。我今有疑欲問如來願開疑網。佛告彌勒。如來至真等正覺常
　　　開汝<問>問。</問>若有疑惑當為解說。】</經>
　　彌勒擬請問於佛，佛允所<問>問。</問>
　　<經>【爾時彌勒菩薩摩訶薩。蒙佛許已白佛言。世尊。是誰因緣有此事相。於
　　　此娑婆佛剎。顯現如是希有奇特踊躍之法。所謂現神通力一切功德。莊
　　　嚴佛剎勝淨嚴飾明徹無垢。一切惡心悉已除滅。乃至不可稱說無有窮盡
　　　未曾聞見。世尊。此菩薩眾見如是等神通為法。世間顯現。一切疑惑。
　　　世尊。欲為何事。】</經>
　　彌勒菩薩問曰，是何因緣有如此奇特事相？佛現神通力有此一切功德？佛剎嚴
無垢？一切眾生惡心除滅？一切菩薩悉疑是事，不知世尊欲為何事？
　　<經>【爾時彌勒菩薩摩訶薩說偈問佛
　　　世間希有今是何　顯現如是大世尊　驚怪未曾有斯法　今於此事生疑惑
　　　震動大地并巨海　或有安住淨世界　開敷清淨金光網　除滅世間一切闇
　　　蓮華百千無有邊　復有雜花妙寶樹　億數幢蓋及繒幡　并真珠貫鈴網等
　　　無量種福慧光明　滅除一切惡道苦　世尊何事現此相　妙淨娑婆佛剎中】</經>
　　彌勒菩薩，以偈再次問佛。世間希有，稱佛也。今世何，是問佛也，問佛今現
奇特事相，是何原因。顯現如是大世尊下，係述所現事相。諸如身大無邊之佛、大
地震動、無邊蓮花寶樹……願佛為說是因緣。
　　<經>【說此語已。佛告彌勒菩薩摩訶薩言。汝可復坐吾當為汝分別解說。何因
　　　何緣大希有法世間現者。彌勒。東方過阿僧祇恒河沙等佛剎。彼有佛剎
　　　名清淨光輪功德莊嚴寶縷界廁。彼佛剎有佛名開敷精妙具莊嚴神通法界
　　　輪一蓋吼聲毘盧遮那藏安自在王如來至真等正覺。現在遊行演說法要。
　　　世界清淨除滅慳貪瞋癡一切煩惱諸惡道等。彼佛剎中十住菩薩摩訶薩之
　　　所居住。彼佛剎中有菩薩摩訶薩。名海妙深持自在智通。得一切菩薩禪
　　　定三昧神通陀羅尼最為第一持一切寶莊嚴殿。與過無邊數諸菩薩摩訶薩
　　　。從虛空中欲來至此娑婆佛剎。是善丈夫威神力故。於此世界作大莊嚴
　　　。神通自在先現是事。】</經>
　　佛告彌勒菩薩言，去此東方過阿僧祇恒河沙佛世界，有世界名清淨光輪功德莊
嚴寶縷界廁，彼土有佛，號開敷精妙具莊嚴神通法界輪一蓋吼聲毘盧遮那藏安自在
王如來，現在住世，遊行人間宣說法要。彼世界清淨，無貪瞋癡諸煩惱及諸惡業。
彼佛剎中，十住菩薩所居住。十住菩薩摩訶薩者，十地菩薩也。
　　彼土有大菩薩，名海妙深持自在智通，得一切菩薩禪定三昧神通陀羅尼。與無
邊菩薩欲來此娑婆世界，以神通力。先現是事也。
　　<經>【爾時世尊說此事已。海妙深持自在智通菩薩摩訶薩及其徒眾。即時現大
　　　威德光輪莊嚴之中。有無量億光明羅網。具足圍遶虛空中行。作百千種
　　　音樂歌詠。部別各各雨眾天花。復放百千億那由他光明。來至於此娑婆
　　　佛剎。即以寶莊嚴殿安置欲色二界空中。既安置已與其徒眾從空中下。
　　　至於佛所合掌向佛。接足頂禮圍繞三匝。】</經>
　　世尊說此事已，海妙深持自在智通菩薩來此娑婆世界。以寶莊嚴殿。安置欲色
二界空中，與其徒眾從空而下，頂禮世尊。
　　<經>【爾時海妙深持自在智通菩薩摩訶薩與其徒眾。合掌恭敬白佛言。世尊。
　　　唯願如來憐愍我等。納受坐此寶莊嚴殿。世尊。於此寶莊嚴殿。為大菩
　　　薩眾說無等等深妙之法。爾時世尊告海妙持自在智通菩薩摩訶薩言。善
　　　哉善哉善丈夫。汝今以此寶莊嚴殿。奉施如來至真等正覺。善丈夫。汝
　　　於此賢劫中毘婆尸佛已來乃至賢劫千佛。以此一切寶莊嚴殿。過去亦施
　　　現在亦施未來亦施。善哉丈夫。乃能以此大寶莊嚴。嚴飾此中娑婆佛剎
　　　。】</經>
　　海妙深持自在智通菩薩摩訶薩，請佛納受寶莊嚴殿，於此殿中為大菩薩眾，宣
說無等等甚深微妙法。
　　佛讚言善丈夫！汝於此寶劫中毘婆尸佛已來，乃至賢劫千佛，均以寶莊嚴殿次
第供養。
　　毘婆尸是過去七佛之首。現在我所值之劫，名賢善劫。賢劫以前，過去九十一
劫有佛名毘婆尸。過去三十一劫中有佛名尸棄，其次亦於過去三十一劫中，有佛名
毘舍孚。然後進入賢劫，一至八劫無佛，第九劫出四尊佛。第一尊佛名拘留孫，第
二尊佛名拘那含牟尼，第三尊佛名迦葉，第四尊佛即本師釋迦牟尼佛，是為過去七
佛，第九小劫至此即無佛。第十小劫出一尊佛，即彌勒佛。此賢劫中，計有千佛出
世。
　　世尊讚歎海妙深持自在智通菩薩言，汝自毘婆尸佛以來，乃至未來於賢劫千佛
，次第均以寶莊嚴殿供養，故曰過去亦施現在亦施未來亦施。
　　<經>【爾時海龍王白佛言。世尊。寶莊嚴殿今在何處復若大小。爾時世尊告龍
　　　王言。龍王。彼寶莊嚴殿置在欲色二界空中。縱廣三千大千世界。龍王
　　　彼寶莊嚴殿。一切諸佛菩薩神通三昧力故出彼寶殿。一切菩薩安樂之處
　　　。堪以供養奉獻如來。】</經>
　　海龍王問佛，寶莊嚴殿今在何處？有若干大小？佛言寶莊嚴殿今置在欲色二界
空中，縱廣如同三千大千世界。龍王應知，彼寶莊嚴殿，是一切諸佛菩薩神通三昧
力故出現，是一切菩薩安樂之處，堪以供養佛也。
　　既是一切諸佛菩薩神通三昧力所出現者，當知不可思議，一切無礙。不得以凡
夫情見生疑，不得懷疑欲色二界空中，云何容得縱廣如三千大千世界般寶莊嚴殿？
　　<經>【龍王。得彼寶殿佛所居處。又是如來福力故生。能令菩薩心得清淨。復
　　　能照明十方世界。使諸眾生心意歡喜。隱翳一切諸天宮殿。不可說無邊
　　　莊嚴之事成就具足。普告十方一切菩薩皆令覺知。】</經>
　　「得」彼寶殿佛所居處，應為「復」彼寶殿佛所居處。
　　是如來福力所生，能令菩薩心得清淨。復能照明十方世界，以除黑暗故，能令
眾生心生歡喜。能令一切諸天宮殿，隱翳其莊嚴。此寶殿有不可說莊嚴之事。普告
十方一切菩薩皆令覺知者，十方一切菩薩皆來集會此寶莊嚴殿也。
　　<經>【龍王。彼寶莊嚴殿白琉璃為上。閻浮檀金為壁。功德藏寶以為女牆。馬
　　　瑙藏寶以為卻敵。摩尼寶藏以為欄楯。淨光明寶以為欄柱。普光明寶以
　　　為其輦。一切眾寶以為其座。一切雜寶如半月形。光明無邊以覆殿上。
　　　八萬四千億那由他柱。雜色端嚴眾寶所成。精妙具足最勝供養稱可如來
　　　。龍王。其彼寶殿懸諸雜寶無量無邊真珠繒綵金鈴羅網。立正妙幢懸諸
　　　幡蓋。牛頭栴檀以塗其地。燒堅栴檀及以沈水最上妙香。以之為楯。龍
　　　珠寶華間錯莊嚴。以種種華遍散其地。龍王。彼寶莊嚴殿。一切所有諸
　　　殿柱上。無數千億諸天子坐作天五音。最妙歌讚出聲踊躍。諸法明門從
　　　音樂出。龍王。彼寶莊嚴殿周匝輪迴大風所持。有千億七寶妙池金沙為
　　　底。八功德水清淨盈滿。一一池中無數百千億那由他蓮花開敷。七寶填
　　　飾妙色端正。是諸蓮華大如車輪。龍王。彼寶莊嚴殿有寶樹園。周匝圍
　　　遶有如意樹。種種雜寶花果莊嚴。懸諸鈴網及真珠貫繒綵細疊以為莊飾
　　　。出微妙香令心踊躍。種種寶塔妙色端正以為莊嚴。龍王。一一樹下各
　　　有七寶師子之座。天迦尸迦衣以為敷具。彼師子座高廣微妙成就具足。
　　　稱可一切諸佛菩薩。龍王。十方所有一切諸佛剎。所有瓔珞莊嚴及諸花
　　　雨。一切現彼寶莊嚴殿。龍王。彼寶莊嚴殿如是等大及以安住。】</經>
　　佛為龍王具述寶殿之莊嚴。
　　燒堅旃檀及以沈水最上妙香，以之為「楯」，應為以之為「熏」。
　　懸諸鈴網及真珠貫繒綵細「疊」以為莊飾，應為繒綵細「」以為莊飾。
　　<經>【爾時世尊告菩薩眾言。諸善丈夫。為滿海妙深持自在智通菩薩摩訶薩願
　　　故。汝等隨我向於寶莊嚴殿彼處俱坐。】</經>
　　為滿足海妙深持自在智通菩薩願故，佛令諸菩薩眾赴寶殿俱坐。
　　<經>【爾時世尊從座而起。與不可數諸菩薩摩訶薩前後圍遶。時海妙深持自在
　　　智通菩薩在於右邊。彌勒菩薩在於左邊。於虛空中安庠而去。向寶莊嚴
　　　殿至彼處已。爾時世尊與菩薩眾。入彼寶莊嚴殿。殿中東面有師子座。
　　　高無數由旬縱廣正等。是時世尊即坐其上。】</經>
　　世尊與諸大菩薩入寶殿中，坐師子座。
　　<經>【世尊坐於師子座時。彼寶莊嚴殿六種震動。出百千億那由他無量種種大
　　　光明網。所謂青黃赤白紅紫金色。彼諸天子作天音樂及以歌讚。雨大天
　　　花。然諸天香恒不斷絕。爾時世尊告菩薩眾言。諸善丈夫。汝等各各敷
　　　蓮華座而坐其上。世尊已。彼菩薩眾。各就蓮華座上而坐。】</經>
　　世尊坐已，寶殿六種震動，出諸光明。作諸天樂，雨大天花，燃諸天香恒不斷
絕。佛令諸菩薩，各各敷蓮花座而坐其上。
　　<經>【佛及菩薩摩訶薩眾皆悉坐已。時海妙深持自在智通菩薩摩訶薩作是思惟
　　　。我於今者供養如來至真等正覺。兼復諮請問於佛地。時海妙深持自在
　　　智通菩薩摩訶薩即從坐起。隨意所生種種無量無邊阿僧祇花香塗香末香
　　　。花冠衣服幢幡寶蓋音樂歌歎。供養世尊及菩薩眾。恭敬尊重承事供養
　　　。生希有心供養訖已。又復出此勝供養具。所謂寶真珠貫牛頭栴檀七寶
　　　為花。以大寶珠名師子無礙寶藏。清淨明徹以手執持。供養世尊及菩薩
　　　眾。為供養故散於如來遍覆其上。散已禮世尊足遶百千匝。向佛合掌以
　　　偈讚曰】</經>
　　時海妙深持自在智通菩薩，欲向佛請法。請法之先，先上供養，並以偈讚佛。
　　<經>【顯現無量妙相身　平正端嚴無闕少　螺髻孔雀烏蜂色　額平悅澤而廣開
　　　毫相圓開如妙花　雙眉形似初生月　鼻高隆直妙無譬　眼如日照青蓮色
　　　耳埵妙如芭蕉莖　齒齊如白拘勿頭　舌廣紅色得勝味　脣厚圓滿赤朱色
　　　妙肩洪滿現無闕　垂臂如風吹婆羅　爪甲長妙赤銅色　手指縵網如鵝王
　　　足下千輻妙輪相　皆由往昔大施主　功德勝形師子臆　體相莊嚴妙端正
　　　腰如弓弝金剛杵　陰相不現如馬藏　髀脛圓滿如象鼻　腳踝端正而平滿
　　　指掌輪相鵝王網　進止徐庠師子步　如來具此一切相　是故頂禮功德王】</經>
　　顯現無量妙相身，平正端嚴無闕少。是總讚佛三十二相。自螺髻孔雀烏蜂色下
，是分別讚佛三十二相。
　　<經>【爾時海妙深持自在智通菩薩摩訶薩讚歎訖已。復白佛言。世尊。我今有
　　　疑欲問如來至真等正覺。若佛世尊開我疑問乃敢請說。作是語已。佛告
　　　海妙深持自在智通菩薩摩訶薩言。善丈夫。今若有疑恣汝樂<問>問。</問>吾當為
　　　汝分別解說令心歡喜。爾時海妙深持自在智通菩薩摩訶薩白佛言。世尊
　　　。佛地有幾。一切菩薩及聲聞辟支佛所不能行。】</經>
　　海妙深持自在智通菩薩，請佛允准後，請問於佛，如來地有幾？如來地唯佛境
界，不可思議，一切菩薩聲聞緣覺所不能行。
　　<經>【作是語已。佛告海妙深持自在智通菩薩摩訶薩言。善哉善哉。善丈夫。
　　　汝今欲令一切菩薩。能作明了利益安樂顯現佛智。乃能問於如來此事。
　　　汝善丈夫。諦聽諦受善思念之。吾當為汝分別解說。善丈夫。佛有十地
　　　。一切菩薩及聲聞辟支佛等所不能行。】</經>
　　世尊先讚後答，佛有十地，一切菩薩及聲聞辟支佛所不能行。以下先說明十地
名，然後分別解說。
　　<經>【何者為十。一名甚深難知廣明智德地。二名清淨身分威嚴不思議明德地
　　　。三名善明月幢寶相海藏地。四名精妙金光功德神通智德地。五名火輪
　　　威藏明德地。六名虛空內清淨無垢焰光開相地。七名廣勝法界藏明界地
　　　。八名最淨普覺智藏能淨無垢遍無礙智通地。九名無邊億莊嚴迴向能照
　　　明地。十名毘盧遮那智海藏地。善丈夫。此地是如來十地名號。諸佛智
　　　慧不可具說。】</經>
　　先總說十地名，一甚深難知廣明智德地，二清淨身分威嚴不思議明德地，三善
明月幢寶相海藏地，四精妙金光功德神通智德地，五火輪威藏明德地，六虛空內清
淨無垢焰光開相地，七廣勝法界藏明界地，八最淨普覺智藏能淨無垢遍無礙智通地
，九無邊億莊嚴迴向能照明地，十毘盧遮那智海藏地。
　　此是如來十地，諸佛智慧所成就，不可具說，今略出十名。
　　<經>【善丈夫。佛初地者一切微細習氣除故。復一切法得自在故。】</經>
　　如來初地，甚深難知廣明智德地，一切微細習氣除盡，所以於一切法得自在。
習氣者無明也，若依唯識，謂習氣是種子異名。若依華嚴，謂習氣較種子尤細。習
氣除盡，證入一真法界，故於一切法得自在。此是自覺地，以下九地起化他德。此
是實智，以下九地是權智。
　　<經>【第二地者轉法輪故說深法故。】</經>
　　第二地清淨身分威嚴不思議明德地，興起化德，轉甚深法輪度眾生。此是總說
如來權智不思議，以下分別宣示諸方便用。
　　<經>【第三地者說諸聲聞戒故。又復顯說三乘故。】</經>
　　第三地善明月幢寶相海藏地，說聲聞戒法。聲聞戒者，比丘比丘尼戒。及顯說
三乘，三乘者聲聞乘緣覺乘菩薩乘。為聲聞乘說四諦，為緣覺乘說十二因緣，為菩
薩乘說六度萬行。
　　<經>【第四地者說八萬四千法門故。又復降伏四種魔故。】</經>
　　第四地精妙金光功德神通智德地，為方便度眾生故，於此地中說八萬四千法門
。又降伏四種魔，四魔者五陰魔煩惱魔死魔天魔。
　　<經>【第五地者如法降伏諸外道故。又復降伏傲慢及眾數故。】</經>
　　第五地火輪威藏明德地，降伏一切外道異論及其邪法，又復降伏憍慢不信因果
惡行眾生。
　　<經>【第六地者教示無量眾生六通中故。又復顯現六種大神通故。謂現無邊清
　　　淨佛剎功德莊嚴。顯現無邊菩薩大眾圍繞。顯現無邊廣大佛剎。顯現無
　　　邊佛剎自體。顯現無邊諸佛剎中從兜率天下託胎乃至法滅。示現無邊種
　　　種神通。】</經>
　　第六地虛空內清淨無垢焰光開相地，於眾生示現六種神通，又復示現六種大神
通。六種神通者，即天眼、天耳、他心、宿命、神足、漏盡等六通。六種大神通者
，即一、示現無邊清淨佛剎功德莊嚴，二、示現無邊菩薩大眾，恭敬圍遶，三、示
現無邊廣大佛剎，四、示現於無邊佛剎中，顯現佛自身，五、示現於無邊佛剎中，
八相成道。依大乘起信論，八相者，一、降兜率，二、入胎，三、住胎，四、出胎
，五、出家，六、成道，七、轉法輪，八、入滅。若依天台四教儀云，一降兜率，
二託胎，三出生，四出家，五降魔，六成道，七轉法輪，八入涅槃。六、示現無邊
種種神通變化。是謂六種大通。
　　<經>【第七地者為諸菩薩如實說七菩提分無所有故。復無所著故。】</經>
　　第七地廣勝德界藏明界地，為諸菩薩如實說七菩提分無所有無所著。無所有無
所著者，以七菩提分法，緣生無性故。如是說者，名如實說。
　　<經>【第八地者受一切菩薩阿耨多羅三藐三菩提四種記故。】</經>
　　第八地最淨普覺智藏能淨無垢遍無礙智通地，授（經文受字應為授字）一切菩
薩無上菩提四種記。四種記者，一、未發菩提心授記。佛觀眾生根機，其有增上信
者，佛令其發菩提心而為授記。二、共發菩提心授記。菩薩善根成熟得增上行，但
願度一切眾生，同諸眾生發菩提心，願同成正覺，蒙佛授記，名共發菩提心授記。
三、隱覆授記。有人精進，固當授記。然授記後，恐其自滿，不復精進。若不授記
，又恐眾人生疑，謂如此精進，何故不蒙授記？於是佛以神通，密為授記，令餘人
聞，其自己不聞。四、現前授記，即通常之授記。以上四種，是為四種授記。
　　<經>【第九地者為諸菩薩現善方便故。】</經>
　　第九地無邊億莊嚴迴向能照明地，為諸菩薩示現善巧方便。
　　<經>【第十地者為諸菩薩說一切諸法無所有故。復告令知一切諸法本來寂滅大
　　　涅槃故。】</經>
　　第十地毘盧遮那智海藏地，為諸菩薩說一切法畢竟空無所有故。復告諸菩薩，
一切法無性，本來寂滅本來大涅槃故。
　　<經>【世尊。說此如來十地名已。即時此娑婆佛剎乃至十方不可說諸佛剎等。
　　　一切現大十八種相。所謂地動中動大動。小搖中搖及以大搖。小震中震
　　　及以大震。小聲中聲及以大聲。小吼中吼及以大吼。小踊中踊及以大踊
　　　。】</經>
　　六種震動，若依本經即動、搖、震、聲、吼、踊。每一震動各有三相，即小動
中動大動，小搖中搖大搖，小震中震大震，小聲中聲大聲，小吼中吼大吼，小踊（
應為涌字）中踊大踊。
　　六種震動，餘經所說文字略有不同。依華嚴曰，動、起、涌、震、吼、覺。依
般若曰，動。涌。震。擊。吼。爆。依華嚴則十八相為動遍動等遍動，起遍起等遍
起，涌遍涌等遍涌，震遍震等遍震，吼遍吼等遍吼，覺遍覺等遍覺。依大般若經十
八相為，動極動等極動，涌極涌等極涌，震極震等極震，擊極擊等極擊，吼極吼等
極吼，爆極爆等極爆。
　　<經>【是諸佛剎。或東傾西起西傾東起。或南傾北起北傾南起。或中沒邊起邊
　　　沒中起。一切佛剎如是旋轉現十二相。其中無一眾生有惱害者。放大勝
　　　光照諸佛剎。滅除一切世間諸闇。普得光明。所有一切諸佛剎土。皆悉
　　　於此佛剎中現。或佛剎中有佛無佛若成若壞。亦皆於此佛剎中現。彼諸
　　　佛剎雨大天花。遍滿十方不可說不可說諸佛剎中。所謂曼陀羅花摩訶曼
　　　陀羅花。曼殊沙花摩訶曼殊沙花。盧遮華摩訶盧遮花。月華大月華蓋月
　　　花等。乃至一切剎中所有音樂不鼓自鳴。大希有事皆悉出現諸佛剎中。
　　　彼諸佛剎所有侍者。悉從坐起各問如來諸希有事。時彼諸如來為其廣說
　　　解所疑<問>問。</問>】</經>
　　是諸佛剎，或東傾西起……此一段文，敘述震動之狀。現十二相者，東西南北
中邊，各有傾起二相，故成十二相。雖現十二相，其中眾生卻無恐怖惱害情事。
　　一切佛剎皆放大光明，除一切世間之闇。同時所有一切佛土，皆於娑婆世界佛
土中現。一切佛土中，或現有佛，或現無佛。於成住壞空四劫中，或現成劫，或現
壞劫。（文中略去住劫空劫）
　　一切佛土，皆雨天花，遍滿十方不可說不可說佛剎…
　　一切佛土中，所有音樂不鼓自鳴。一切希有現象，悉出現諸佛國土中。時諸佛
之侍者，皆從座起各問其佛，云何有如此希有之事？時彼諸佛為其廣說，解其所疑
。
　　<經>【爾時此寶莊嚴殿中。海妙深持自在智通菩薩摩訶薩及諸菩薩。集坐眾等
　　　咸悉驚怪。奇哉奇異何因何緣。世尊說此佛深境界如來所行。甚深難知
　　　微密難見。一切菩薩非所行處。況諸聲聞及辟支佛。何以故。我等未曾
　　　得聞如此如來十地不可思議諸佛境界。我等為此善事和合相隨。請於如
　　　來至真等正覺廣說佛地。】</經>
　　時海妙深持自在智通菩薩及諸菩薩，皆歎異其事，世尊說如來十地，甚深難知
。非一切菩薩所行境界，何況諸聲聞辟支佛？我等應請如來廣說佛地。
　　<經>【諸菩薩摩訶薩各從坐起。合掌向佛說偈請言
　　　最勝無上尊　此間無等說　一切佛諸道　向者已說名　我等今驚怪
　　　未曾聞此法　聞諸地名已　心意俱踊躍　如飢思美食　渴者念甘泉
　　　如是我欲聞　願佛說諸地】</經>
　　諸菩薩摩訶薩以偈問佛。最勝無上尊者稱佛，此間無等說者稱法。一切佛諸道
者如來十地也。向者已說名，謂上來已略聞其名。
　　我等今驚怪一偈，表聞法驚異也。如飢思美食一偈，欲請佛廣說如來十地。
　　<經>【說此語已。彼諸菩薩遶佛三匝禮世尊足。各各在於蓮花座坐。爾時世尊
　　　如師子王。安庠顧視觀察十方。觀十方已。告海妙深持自在智通菩薩摩
　　　訶薩言。善丈夫。如來諸地甚深難知。不可得底難可覺了。出過一切文
　　　辭言說。何以故。善丈夫。聲聞辟支佛等諸地尚不可說。何況菩薩諸地
　　　一切如來佛地名也。】</經>
　　世尊欲說法前，先觀察十方。然後告海妙深持自在智通菩薩言，此如來十地是
佛境界甚深難知，離一切言語文字相。然後世尊以比較語氣說，聲聞辟支佛等諸地
，尚非言語所能表達，何況菩薩諸地及如來諸地而能以言語文字表達？菩薩是佛因
地，佛是菩薩果地，所以二者併論。
　　<經>【時海妙深持菩薩白佛言。世尊。聲聞諸地為有幾多。佛言。善丈夫。聲
　　　聞之地凡有十種。何等為十。一者受三歸地。二者信地。三者信法地。
　　　四者內凡夫地。五者學信戒地。六者八人地。七者須陀洹地。八者斯陀
　　　含地。九者阿那含地。十者阿羅漢地。善丈夫是名十種聲聞之地。】</經>
　　海妙深持自在智通菩薩問佛，聲聞地有幾？佛答聲聞地有十。
　　一、受三歸地，初歸三寶。
　　二、信地，隨信行也，於見道位中，鈍根人隨信行。
　　三、信法地，隨法行也，於見道位中，利根人隨法行。
　　四、內凡地，於佛法中，未得似真解者為外凡，如五停心，別相念，總相念之
三賢位。已得似真解者為內凡，如煖、頂、忍、世第一法之四善根位。
　　五、學信戒地，初果以戒得解脫，此地始學信戒。
　　六、八人地，八人者八忍也，從世第一法入無間三昧。
　　七、須陀洹地，初果也。
　　八、斯陀含地，二果也。
　　九、阿那含地，三果也。
　　十、阿羅漢地，四果也。是名聲聞十地。
　　<經>【海妙深持菩薩復問佛言。世尊。辟支佛地復有幾許。佛言善丈夫。辟支
　　　佛地有其十種。何等為十。一者昔行具足地。二者自覺甚深十二因緣地
　　　。三者覺了四聖諦地。四者甚深利智地。五者八聖道地。六者覺了法界
　　　虛空界眾生界地。七者證寂滅地。八者六通地。九者徹祕密地。十者習
　　　氣漸薄地。善丈夫。是名十種辟支佛地。】</經>
　　海妙深持菩薩復問佛言，辟支佛地有幾？佛答言辟支佛地有十。
　　一、昔行具足地。過去善根具足也。
　　二、自覺甚深十二因緣地。辟支佛有二種解說，一依大智度論謂，是等人初發
心時值佛，以十二因緣思惟世間諸法，後於無佛世得道，性好寂靜，無師自悟，故
名獨覺。又一種人，出無佛世，觀飛花落葉無常現象，及觀十二因緣悟道，以其借
內外因緣悟道故，名為緣覺。這便是本經所說，自覺甚深十二因緣地。二若依天台
宗謂，於無佛世悟道者名獨覺，於佛世觀十二因緣悟道者名緣覺。
　　三、覺了四聖諦地。十二因緣法，是四諦法之廣說。無明行愛取有是集諦，其
餘識名色六入觸受生老死七支是苦諦。所以生死流轉十二因緣，是苦集二諦廣說。
無明滅則行滅，行滅則識滅，識滅則名色滅，名色滅則六入滅，六入滅則觸滅，觸
滅則受滅，受滅則愛滅，愛滅則取滅，取滅則有滅，有滅則生滅，生滅則老死滅，
如是還滅十二因緣，是滅諦道諦廣說。
　　四、甚深利智地。聲聞者鈍智，辟支佛者利智。
　　五、八聖道地。八聖道者，正見，正思惟，正語，正業，正命，正精進，正定
，正念。
　　六、覺了法界虛空界眾生界地。法界無界本空，虛空界本空，眾生界緣起本空
，辟支佛覺了如是三界本空也。
　　七、證寂滅地。寂滅者涅槃也。
　　八、六通地。得六神通。
　　九、徹祕密地。證入甚深微妙法也。
　　十、習氣漸薄地。辟支佛人，漸侵無明也，故習氣漸薄。是名十種辟支佛地。
　　<經>【海妙深持菩薩復問佛言。世尊。諸菩薩地復有幾種。佛言善丈夫菩薩諸
　　　地有其十種。何者為十。一者歡喜地。二者離垢地。三者明地。四者焰
　　　慧地。五者難勝地。六者現前地。七者遠行地。八者不動地。九者善慧
　　　地。十者法雲地。善丈夫。是名菩薩十種諸地。】</經>
　　海妙深持菩薩，復問菩薩地有幾？佛言菩薩地有十。
　　一、歡喜地。菩薩於無上菩提善得通達，覺通如來境界，甚生慶悅，名初歡喜
地。
　　二、離垢地。菩薩深達諸法緣起無性，則由差異相而入同一法性。法性無性不
礙緣起，故同性亦滅。是名離垢地。
　　三、明地（即發光地）。菩薩淨極明生，智照一切，是名明地。
　　四、焰慧地。菩薩智慧明極，覺性圓滿，名焰慧地。
　　五、難勝地。菩薩智慧圓明，一切同異諸見所不能及，是名難勝地。
　　六、現前地。菩薩妙智慧圓明，無為真如，性淨明露，名現前地。
　　七、遠行地。菩薩智慧盡真如際，起大方便，名遠行地。
　　八、不動地。菩薩真如心徹入一真法界，妙湛不動，名不動地。
　　九、善慧地。菩薩於一真法界，發真如用，名善慧地。
　　十、法雲地。菩薩體用圓明，由法生報，猶如慈陰妙雲，覆涅槃海，名法雲地
。如上所說，是名菩薩十地。
　　<經>【海妙深持菩薩復問佛言。世尊。一切自地從何處生。佛言。善丈夫。一
　　　切自地從佛地生。海妙深持菩薩復問佛言。世尊。解脫解脫彼此何異。
　　　佛言。善丈夫。河水海水彼此異不。海妙深持菩薩言。世尊。河水海水
　　　廣狹有異佛言。如是如是。善丈夫。聲聞辟支佛解脫如彼河水。如來解
　　　脫如大海水。】</經>
　　海妙深持菩薩問佛言，一切聲聞自地，辟支佛自地，菩薩自地，從何地而生？
佛言一切聲聞自地，辟支佛自地，菩薩自地，皆從佛地生。
　　海妙深持菩薩又問，聲聞解脫，辟支佛解脫，菩薩解脫，彼此之間有何不同？
解脫解脫彼此何異者，即問三種解脫彼此之間，有何不同也。世尊以問作答，世尊
問言，河水海水彼此之間，有何不同？海妙深持菩薩言，河水狹，海水廣，是其不
同也。佛言如是如是，聲聞辟支佛解脫狹猶如河水，如來解脫廣猶如大海水，是其
不同也。
　　<經>【海妙深持菩薩復問佛言。世尊。諸大小河流入海不。佛言。如是如是。
　　　善丈夫。如汝所說何以故。所有聲聞法辟支佛法。菩薩法諸佛法。如是
　　　一切諸法。皆悉流入毘盧遮那智藏大海。】</經>
　　毘盧遮那，譯曰光明遍照，即密教之大日如來。天台宗及法相家，均謂毘盧遮
那是法身佛，盧舍那是報身佛，釋迦牟尼是化身佛。華嚴宗則謂盧舍那只是毘盧遮
那之略稱，為報身佛之稱號。其實報身者即是證入法身，故與法身實屬同義。準此
可知，經義係謂所有聲聞法，辟支佛法，菩薩法，諸佛法，皆入法性大海也。猶如
大小河流，皆入於海。
　　<經>【海妙深持菩薩復問言。世尊。唯願世尊現初佛地住彼初地。顯現一切如
　　　來境界。及諸聲聞辟支佛等歡喜踊躍。】</經>
　　海妙深持菩薩，請佛現如來初地，令諸聲聞辟支佛等，歡喜踊躍。
　　「及」諸聲聞辟支佛等歡喜踊躍，應為「令」諸聲聞辟支佛等歡喜踊躍。
　　<經>【爾時世尊現自佛剎。名無邊阿僧祇功德諸寶具蓋不思議莊嚴佛剎王。縱
　　　廣百千億那由他恒河沙數三千大千世界微塵等諸佛剎。是時諸佛剎。入
　　　無邊阿僧祇功德諸寶具蓋不思議莊嚴佛剎中。皆同一名。所有小須彌中
　　　須彌大須彌。一切黑山。及小河中河大河及諸大海。諸山林谷槃石崖
　　　糞穢沙鹵險惡之處。悉皆除滅。無有地獄畜生餓鬼等道。及天龍夜叉。
　　　揵闥婆阿修羅迦樓羅緊那羅摩羅伽人非人等亦悉除滅無有舊佛剎土功
　　　德莊嚴諸瓔珞等。此佛剎中所有地際皆琉璃成。平整如掌大因陀羅紺色
　　　金剛為佛剎中。出最上微妙莊嚴寶花阿輪歌林名菩提樹王。七寶所成有
　　　雜妙色此菩提樹王高無邊恒河沙佛剎微塵世界。縱廣正等。彼菩提王種
　　　種妙寶以為花葉果實枝柯師子無礙摩尼雜寶以為莊嚴。毘琉璃赤真珠貫
　　　鈴網繒綵。彼菩提樹出電光焰不斷不絕。或放金光或摩尼光或因陀羅紺
　　　光。或頗梨光或日寶光或月寶光。彼菩提樹王出最妙香。所謂沈水香多
　　　伽羅香黑沈水香多摩羅跋香黑栴檀香龍栴檀香牛頭栴檀等香。香氣出時
　　　遍彼佛剎。其菩提樹王出歌讚聲或雨寶雨遍諸世界。彼菩提樹下。於其
　　　東面出生大地。七寶所成清淨無濁。名曰摩訶菩提池王。深無邊恒河沙
　　　等三千大千微塵等世界。縱廣正等。以閻浮檀金沙布底。八功德水具足
　　　盈滿。池四方面各四階道眾寶所填。種種雜寶欄楯具足。彼池水中出大
　　　蓮花。名善開敷菩提蓮花相王。七寶所成。縱廣無邊恒河沙等三千大千
　　　微塵等世界七寶所作。復有百千億那由他無量無邊諸寶蓮花周匝圍遶。
　　　眾妙七寶莊嚴為葉。柔軟妙香令人愛樂。其蓮花王臺上出菩提輦王。名
　　　無邊寶嚴飾。七寶所成。高阿僧祇恒河沙等三千大千微塵數等世界。縱
　　　廣正等。彼寶嚴飾菩提輦王。所有服飾最勝最多上中之上。彼寶莊寶殿
　　　中所有服飾所有莊嚴及神通力百分千分百千億分不及其一。譬如螢火在
　　　日光前其明隱翳。如是如是。寶莊嚴殿。在無邊寶嚴飾菩提輦王前時。
　　　全不復現如是。種種無量無邊莊嚴瓔珞。所有服飾神通莊嚴及以光明。
　　　能令一切日月光明悉不能照無有精光。一切帝釋光。一切梵天光。一切
　　　首陀會天光。於彼無邊寶嚴飾菩提輦王前。所有若明若光若精若照者無
　　　有此事。於彼輦中出摩訶菩提師子座王。名善照無礙師子莊嚴。七寶所
　　　成。光色無等眾事具足。迦尸迦天衣以覆其上。高百億恒河沙等微塵等
　　　世界。縱廣正等。】</經>
　　於是佛現自如來佛剎，名無邊阿僧祇功德諸寶具蓋不思議莊嚴佛剎王，縱廣百
千億那由他恒河沙數三千大千世界微塵等諸佛剎，如是縱廣，以佛神力故方能得見
也。
　　是時諸佛剎，入於一佛剎，皆同一名曰無邊阿僧祇功德諸寶具蓋不思議莊嚴佛
剎中。此是表一切即一，萬法同性。於同性中復不礙萬法顯現，儼然一即一切也。
　　彼世界莊嚴情形，具述如經文。
　　槃石峰崖，應為「磐」石峰崖。
　　一切首陀會天光，即五淨居天光也。
　　<經>【釋迦牟尼即便坐彼師子座上。轉名無垢威功德師子月光毘盧遮那藏琉璃
　　　幢圓通光相功德威聚日月智光王如來。】</經>
　　釋迦牟尼佛坐彼師子座，即轉名無垢威功德師子月光毘盧遮那藏琉璃幢圓通光
相（似應為明字）功德威聚日月智光王如來。毘盧遮那佛，權之實也，釋迦牟尼佛
，實之權也。
　　<經>【大身正等如百億恒河沙佛剎微塵敷三千大千世界等。一切身分皆悉具足
　　　。滿三十二大人之相。八十種好莊嚴其身。頂背輪光莊嚴其頭。不可見
　　　頂其身清淨。譬如日月照鏡中光。彼如來身亦復如是。無有肉血及以骨
　　　髓。非因父母歌羅邏時。其身化生清淨如彼閻浮檀金及淨琉璃因陀羅寶
　　　紺光等色。彼如來身清淨如是。無有一切微細習氣。彼佛世尊眾相具足
　　　一切智師。諸法自在度於彼岸無上等覺最勝大慈是最大人。師子丈夫已
　　　得漏盡。堅金剛身百福德聚具足十力及四無畏十八不共法。正師子吼。
　　　壽命無量清淨佛剎。成道自在光明自然。無量無邊菩薩之眾前後圍遶。
　　　彼諸菩薩各各色身皆得具足。在寶樹下。於彼池中蓮華輦上。坐師子座
　　　其身相稱。菩薩各各而自莊嚴。猶如如來莊嚴具足。如是佛剎功德嚴淨
　　　。身清淨眾清淨。劫名無邊際莊嚴摩訶劫王。其劫清淨若欲說此廣大佛
　　　剎及佛行者。無有是處。若如是覺名為如來住佛初地。】</經>
　　大身正等如百億恒河沙佛剎微塵敷（數）三千大千世界等。明其大身及相好具
足。
　　頂背輪光莊嚴其頭，應為「項」背輪光。不可見頂者，佛無見頂相也。
　　歌羅邏，譯曰凝滑，父母精血和合凝結者。謂非父母所生之身也，故曰其身化
生。
　　以上述如來初地，如來十地是佛實報，非聲聞緣覺菩薩境界。佛為大菩薩故，
現此清淨莊嚴報身報土，令彼得見心生歡喜。
　　<經>【爾時世尊告海妙深持自在智通菩薩摩訶薩言。善丈夫。汝見如來神通智
　　　不。海妙深持自在智通菩薩答言。見也世尊。見也如來。佛言。善丈夫
　　　。此是佛之初地。名甚深難知廣明智德。】</經>
　　爾時世尊告海妙深持菩薩言，汝見如來神通智力所現初地不？海妙深持菩薩言
，見也世尊！佛言此是佛之初地，名曰甚深難知廣明智德地。此地中現佛報身報土
。
　　<經>【善丈夫。汝今當知。有正真願莊嚴功德相一蓋震聲主威王如來。寶德明
　　　徹藏功德身相淨如來。不動離難光明如來。有神通力蓮花生功德威相勝
　　　瓔珞摩尼王如來。在喜樂剎中天人尊重。復有阿彌陀如來。蓮花開敷星
　　　王如來。龍主王如來。寶德如來。有如是等生淨佛剎所得道者。彼諸如
　　　來得初佛地。如來在此地中作是神通。如我今日神通無異。】</經>
　　此言淨土成佛者，皆是報佛報土。例如正真願莊嚴功德相一蓋震聲主威王如來
，寶德明徹藏功德身相淨如來，不動離難光明如來，有神通力蓮花生功德威相勝瓔
珞摩尼王如來。在喜樂國中，受天人尊重。復有阿彌陀如來，蓮花開敷星王如來，
龍主王如來，寶德如來等。凡生淨土得道者，皆是報佛報土，彼諸如來皆得初佛地
。彼諸如來於初地中，皆作如是神通，如我無異。
　　根據大乘同性經，我們可以知道，西方極樂世界是佛報土，阿彌陀佛是報身佛
。報佛，居於報土，化佛居於化土。地上菩薩破無明見法性，分證實報，可生報土
。生死凡夫沒有資格生於報土。佛為度生死凡夫，於是化現於穢土成佛，例如釋迦
牟尼佛。此娑婆世界非是釋迦牟尼佛報土，佛以大慈悲心，化現來此成佛。據大般
涅槃經第二十四云，西方去此娑婆世界度四十二恒河沙諸佛國土，有世界名曰無勝
，莊嚴如極樂世界，是釋迦牟尼佛報土。
　　西方極樂國土，究竟係報土，抑係化土？若是報土，阿彌陀佛應是報身，若是
化土，阿彌陀佛應是化佛。若依觀無量壽佛經，上品上生者「……生彼國已，見佛
色身眾相具足。見諸菩薩，色相具足。光明寶林，演說妙法。聞已即悟無生法忍…
…」上品中生者「……經於七日，應時即於阿耨多羅三藐三菩提得不退轉。……經
一小劫，得無生忍，現前受記……」
　　據仁王經菩薩五忍，伏忍在三賢位，音聲忍在初二三地，順忍在四五六地，無
生忍在七八九地，寂滅忍十地至妙覺。今上品上生者，生彼國已，見佛聞法即得無
生忍，應是四五六地菩薩。上品中生者，經一小劫得無生忍，應是初二三地菩薩。
如是說來，極樂國土應是報土，阿彌陀佛應是報佛。
　　但觀經又說「……世尊告韋提希，汝今知不？阿彌陀佛，去此不遠。汝當繫念
，諦觀彼國，淨業成者。我今為汝廣說眾譬，亦令未來世一切凡夫，欲修淨業者，
得生西方極樂國土。欲生彼國者，當修三福。一者孝養父母，奉事師長，慈心不殺
，修十善業。二者受持三歸，具足眾戒，不犯威儀。三者發菩提心，深信因果，讀
誦大乘，勸進行者。……佛告阿難及韋提希，諦聽諦聽！善思念之！如來今者，為
末世一切眾生，為煩惱賊之所害者，說清淨業……」
　　既然為度末世一切眾生，為煩惱賊之所害者，似乎應是化土。如此說來，莫非
阿彌陀佛是化佛嗎？化土化佛，凡夫得生。若是報土報佛，凡夫焉能得生？於是自
古以來，於此一問題，多有諍論。因而有人主張，西方極樂淨土，通於報化二土。
菩薩生報土，凡夫生化土。總之議論紛紜，其說不一。
　　善導大師出，力排群議，獨彰正說。即根據大乘同性經，確定阿彌陀佛極樂世
界，為報佛報土。凡夫之所以得生報土者，是借佛力，託阿彌陀佛大願力以為強緣
也。此正與今人所諍，往生極樂係帶業往生，抑消業往生的問題相同。若仗自力，
必須消業方能往生淨土。若仗佛力，定係帶業往生。若不帶業，何勞彌陀垂手接引
？故十方眾生，只要至心信樂，求願往生，上至盡形，下至十念，仗佛願力，凡夫
皆得往生報土。
　　<經>【海妙深持自在智通菩薩復問佛言。世尊。若有五濁剎中諸佛如來現得道
　　　者當成道者。而彼世尊現得當得如來地不。佛言。善丈夫。若諸佛菩薩
　　　能現善巧方便者得。所以者何。為諸眾生起大慈心。見諸眾生閉在三有
　　　稠林之中。是諸眾生無明闇中愛網所覆。信其不淨顛倒邪見。無量諸苦
　　　臨三惡岸輪迴六道。煩惱展轉無有前際不知本際。彼諸眾生不知諸佛及
　　　諸佛法諸菩薩法。亦不如實知諸解脫。善丈夫。諸佛菩薩如是知彼一切
　　　眾生多受諸苦。善丈夫。爾時應佛出現五濁世界。或兜率下入胎生胎初
　　　生。及長宮中喜樂出家。苦行向於道場。降魔成佛轉大法輪。與諸外道
　　　共論議時。依法降伏傲慢眾數。乃至促壽現大涅槃。入涅槃已三昧力故
　　　。顯現自身分布舍利大如芥子。天龍人非人等生其喜心。為供養故造作
　　　無量百千億那由他諸舍利藏。或有於彼法中出家修持苦行。或為菩提而
　　　作種子。度於煩惱有海彼岸。善丈夫。一切諸佛有如此法。令無量無邊
　　　諸眾生等度於煩惱有海彼岸。善丈夫。汝今當知。若五濁世中如來所現
　　　神通之力。皆佛應化。或諸菩薩神通力故。善巧方便便化所出。】</經>
　　此言於五濁惡世穢土成佛者，乃化身佛也。佛以大慈悲心，由報起化，應現十
方。
　　海妙深持菩薩問佛言，於五濁惡世中，現在得道者，或當來將成道者，是否亦
現得當得如來地呢？例如釋迦牟尼佛，即是於五濁惡世得道者。佛答的意思是，於
五濁惡世成佛者，是諸如來以大慈悲心由報起化，應現世間也。得如來地，即得佛
實報。諸佛證得實報後，由報起化示現於五濁惡世八相成道。當知如此示現者，皆
是化佛。由報起化，乃以大悲心方便示現，故曰若諸佛菩薩，能現善巧方便者，便
得如來地。
　　所以者何？因為諸佛菩薩，見諸眾生陷入生死稠林之中，受無量苦輪迴六道，
於是興大慈悲心而行度脫。
　　煩惱展轉，無有前際。是言生死煩惱展轉相續無有盡時也。不知本際，本際者
，亦曰真際，實際，真如。以不知本際，故不知佛法及菩薩法，亦不如實知諸解脫
。當知斷煩惱了生死謂之解脫，如實見法性謂之解脫。
　　諸佛菩薩如是知諸眾生迷倒邪見，多受諸苦，乃以應化佛出現五濁惡世。此處
所謂菩薩者，謂地上菩薩即具神力，於十方世界示現八相成道度眾生。復次，化佛
度眾生，亦以菩薩身示現上生兜率，降生人間，乃至降魔成道轉法輪，隨順眾生而
促壽示入涅槃。入涅槃已，三昧力故，顯現自身分布舍利大如芥子，令天龍人非人
等，生歡喜心，起無量塔而供養之。
　　以眾生於佛法起歡喜心故，或有出家修苦行者，或有為菩提道而作種子（修無
上菩提因地法行，即六度萬行，是為菩提種子。）上求無上菩提者，度於煩惱三有
生死海，而登彼岸。
　　最後佛告海妙深持菩薩言，善丈夫（善男子）！汝今當知，若於五濁惡世穢土
中，以神通力示現成佛者，皆是佛應化身。或是諸菩薩神通力故，善巧方便，便（
變字之誤）化所出。
　　<經>【海妙深持自在智通菩薩復問佛言。世尊。佛身幾種。佛言。善丈夫。略
　　　說有三。何等為三。一者報。二者應，三者真身。】</經>
　　海妙深持菩薩問言，佛身有幾種？世尊答言，有三種，一者報身，二者應身，
即應化身，三者真身，即法身。
　　<經>【海妙深持自在智通菩薩復問佛言。世尊。何者名為如來報身。佛言。善
　　　丈夫。若欲身彼佛報者。汝今當知。如汝今日見我現諸如來清淨佛剎現
　　　得道者當得道者。如是一切即是報身。】</經>
　　海妙深持菩薩復問，何為如來報身？
　　「若欲身彼佛報者」似文字上有錯誤，似應為「若欲知彼佛報身者」。
　　佛答言，汝欲知彼佛報身者，汝今當知，汝今見我所現諸如來於清淨佛土，現
得道，當得道者，即是報身。
　　<經>【海妙深持自在智通菩薩復問佛言。世尊。何者名為如來應身。佛言。善
　　　丈夫。猶若今日踊步揵如來。魔恐怖如來。大慈意如來。有如是等一切
　　　彼如來。穢濁世中現成佛者當成佛者。如來顯現從兜率下。乃至住持一
　　　切正法一切像法一切末法。善丈夫。汝今當知。如是化事皆是應身。】</經>
　　海妙深持菩薩復問佛言，何為如來應身？應身者，化身也。佛言例如今日踊步
揵（似應為健）如來，魔恐怖如來，大慈意如來等。凡是於穢土五濁惡世中，現在
成佛者，當來將成佛者，顯現八相成道者，及住持正法、像法、末法事者，皆是應
化身佛。
　　是故當知，釋迦牟尼佛，示現來此娑婆世界穢土成佛者，乃應化身佛也。此娑
婆世界非釋迦牟尼佛報土，係為度眾生故，化現來此。如梵網經云，吾今來此世界
八千返，為此娑婆世界，坐金剛華光王座……
　　<經>【海妙深持自在智通菩薩復問佛言。世尊。何者名為如來法身。佛言。善
　　　丈夫。如來真法身者。無色無現無著不可見。無言說無住處無相無報。
　　　無生無滅無譬喻。如是善丈夫。如來不可說身。法身智身。無等身。無
　　　等等身。毘盧遮那身。虛空身。不斷身。不壞身。無邊身。至真身。非
　　　虛假身。無譬喻身。是名真身。】</經>
　　海妙深持菩薩復問佛言，何為如來法身？
　　當知法身者，等同虛空，無色無相而非無，橫遍豎窮而非有。故佛言法身者猶
如虛空，無色無現不可著不可見，非言說相，無住處以無定處所故，無相無報以無
成佛不成佛故。法身猶如虛空，無生無滅無譬喻。凡一切有相，皆譬喻也！故文字
相言語相心緣相，皆猶譬喻。
　　如是善丈夫，如來法身猶如虛空，是不可說身。法身智身，法身者清淨法身理
性身也，智身者即智慧法身功德法身也。理法身無成無不成，佛生同具。智法身有
成有不成，諸佛世尊，福慧兩足功德圓滿成智法身。眾生不具功德，雖具理法身，
而不成智法身。故報身化身，都可謂之智法身，報身即報法身，化身即化法身，皆
由功德智慧所成。
　　無等身，無等等身。無等身即無有與等者，即無上義。宗鏡錄云，豎無高蓋謂
無上，橫無儔似曰無等等。如此說來，無等係豎窮義，無等等係橫遍義。謂法身者
，橫遍豎窮也。
　　毘盧遮那身，即法身也，是諸佛之實。虛空身，以法身同虛空故，所以是不斷
身，無可斷故。不壞身，無可壞故。無邊身，無有分際故。故是至真身，非虛假身
，無譬喻身，離一切相故。是名真法身。
　　<經>【海妙深持自在智通菩薩復問佛言。世尊。若諸佛真體。無色無現乃至不
　　　可說。不可說者豈非斷相也。佛言。善丈夫於汝意云何。虛空界者可有
　　　斷絕及有相不。海妙深持自在智通菩薩答言。世尊。虛空界者不可斷絕
　　　亦無有相。世尊。何以故。若虛空界有斷絕者。彼虛空界不名無礙世尊
　　　。虛空界無有相處聚處邊處色處及以物處。是故世尊。彼虛空界不可斷
　　　絕非是有相世尊。是虛空界遍一切處。】</經>
　　海妙深持菩薩言，世尊！若諸佛法身（真體即法身也），無色無有現相乃至不
可言說。若如是無色無相不可說者，豈非斷滅相嗎？佛反問言，善丈夫！虛空界可
斷滅嗎？虛空界有相嗎？海妙深持菩薩答言，虛空界不可斷絕，虛空界亦無有相。
何以故？因為虛空界無礙無有分際，所以無有斷絕。再者，虛空界無有相處，無有
蘊聚處，無有邊際處，無有色質礙處，無有物體處，是故彼虛空界不可斷絕，非是
有相。世尊！因為虛空界無礙故，所以遍一切處。
　　<經>【佛言。善哉善哉善丈夫。如是如是善丈夫。如來真實身無有斷絕亦無有
　　　相。何以故。善丈夫。若如來真實身有斷絕者。亦無佛出及現無邊神通
　　　之力。若有相者。即有聚處及以處所可執可捉。一切凡夫悉皆一時即得
　　　成佛。不應依時而有次第。善丈夫。是故如來真實之身。非可斷絕亦非
　　　有相。惟是普為一切眾生作其佛事。】</經>
　　佛印可曰，如是如是，善丈夫。如來法身亦如虛空一般，無有斷絕，亦無有相
。何以故？若如來法身斷絕者，便無佛出現於世，及不能現無邊神通力了。因為佛
出現於世，係由法起報，由報起化。所以若無法身，便無佛出世，亦無諸佛無邊神
通了。
　　諸佛法身若有相者，即成有為，不成法身。有為法則有蘊聚處，及以處所，可
執可捉。若有蘊聚有處所可以執捉，便有生滅。有生滅者，即非法身，同於凡夫。
故曰謂法身有相，則一切凡夫皆當成佛。不應依時而有次第者，若一切凡夫皆得成
佛，佛不應自初住至十迴向經第一阿僧祇劫；次第進修登初地至七地，滿第二阿僧
祇劫；次第進修自八地至十地滿第三阿僧祇劫。若凡夫皆得成佛，便不應依三僧祇
次第成佛了。
　　是故善丈夫！如來法身非可斷絕亦非有相。只是為度一切眾生故，示現八相成
道而作佛事也。作佛事者，諸佛以權智隨緣度眾生也。
　　<經>【海妙深持自在智通菩薩復問佛言。世尊。供養如來真身報身及以應身。
　　　所得福業何者最多。佛言。善丈夫。若供養一如來身。即是供養一切佛
　　　身。何以故。善丈夫。一切光明能破諸闇普使得明。而此光明不共闇住
　　　。如是如是。善丈夫。若有各各供養如來身者。所造福業能破一切是無
　　　明闇。開解脫明路。亦復不共諸闇障住。海妙深持自在智通菩薩復白佛
　　　言。世尊。唯願顯現第二佛地。佛言。善丈夫。汝能見不。】</經>
　　海妙深持菩薩復問佛言，供養佛法身報身化身，以供養何身福報最多？佛言供
養一身，即供養一切佛身。所謂供養一身者，即供養報身及化身也。因為報身化身
，是一一佛各具者。何以供養一身即供養一切佛身呢？因為諸佛同一法身故。供養
報身，亦即供養法身。供養化身，亦供養法身。若無法身，即無諸佛報身化身。
　　法身猶如光明，光明即能破闇。報法身光明，能破於闇，化法身光明，亦能破
闇。所以說一切光明，皆能破闇。一切光明，皆不與闇共住。
　　所以若有各各供養如來報身或化身者，所造之福業，能破一切「無明」闇惑，
得解脫光明之路，不與一切闇障共住。
　　海妙深持菩薩，請佛顯現如來第二地。佛言善丈夫！我顯現第二地，汝能夠見
到嗎？此即說明，如來二地，非菩薩境界，菩薩是無法見到的。
　　<經>【海妙深持自在智通菩薩言。世尊。我於今者欲依相見。爾時世尊一毛孔
　　　中即放光明名無相照。乃至不可說不可說諸佛剎。所有諸色一切除滅。】</經>
　　海妙深持菩薩言，我只能見有相法，故欲依相見佛第二地也。
　　於是世尊於毛孔中放光明，其光明名無相照。於一毛孔中放無相照光明者，表
諸法實性，一即一切，一切即一也。佛放此光明時，不可說不可說諸佛國土，一切
色相，皆悉除滅不見。何故如此？以佛所顯現，乃諸法實相。實相無相，於實相中
，十方不可說不可說佛土，皆如空花，故一切色相皆悉除滅。
　　<經>【爾時世尊問彼一切菩薩眾言。汝等今者有何所見。諸菩薩言。世尊。都
　　　無所有惟見光明。佛言。諸善丈夫。汝等見此光明何似。諸菩薩言。世
　　　尊。我惟遍見無量百千億那由他恒河沙微塵等諸佛剎一大光明。】</經>
　　佛問諸菩薩言，汝等今何所見？諸菩薩答言，世尊！一切無所有，我等一無所
見，唯見一大光明。佛問言，汝等所見光明何所似？諸菩薩言，我等於無量百千億
那由他恒河沙微塵數等諸佛剎土，唯見一大光明，無有分際不可言狀。
　　<經>【爾時世尊還攝光明。佛剎如舊如是安住。是時世尊告一切諸菩薩眾言。
　　　如來若說第二佛地。汝等一切尚難知聞。何況得見如來三地乃至十地。】</經>
　　爾時世尊還攝無相照光明，於是一切佛剎還復如故，依然安住。是時世尊告一
切菩薩言，今如來顯現第二地，汝等尚難知難見。何況能見如來第三地，乃至第十
地呢！三地以上，更非汝等境界了。我們於此可以知道，如來境界，誠不可思議也
。
　　<經>【善丈夫。譬如日月光明與一切眾生作大利益。彼日月力令眾生知有一日
　　　半日一月半月乃至一年及以時分。眾生不能分別見彼日月色身。汝等惟
　　　見光輪形相。】</經>
　　世尊舉譬喻言，譬如日月光明，能與一切眾生作大利益。由於日月之迴轉，令
眾生知有日夜。乃至知有一日半日，一夜半夜，一月半月，知一年四季及以時分。
但眾生只見其光懸照，而不能辨日月之色體。意思是說，日月懸照令眾生得見，而
眾生不能及其色體也。
　　<經>【如是如是。如來至真等正覺。一切眾生作大利益。是如來力。令彼眾生
　　　得知諸法若罪若福若世間若出世間若有漏若無漏。知諸法已彼如實證。
　　　得度一切諸有曠野。彼諸眾生不能分別得見如來報身色相。惟觀神通力
　　　用應化之形。是故汝等應如是知。如來諸地出過於一切音聲語言。惟有
　　　名字而可說耳。】</經>
　　如是如是，如來亦如日月光明一般，如來之力，能與一切眾生作大利益。因如
來力，能令眾生得知諸法實相，如實知諸法是罪是福，是世間是出世間，是有漏是
無漏。如實知諸法已，如法修行而得如實證，得度生死諸有曠野。但諸眾生不能見
如來報身色相，唯見如來神通力及化身之形。
　　是故汝等應知，如來諸地，出過一切音聲言語境界。所謂如來地者，唯是假名
而已。
　　<經>【爾時海妙深持自在智通菩薩摩訶薩白佛言。世尊。誰是迴度一切惡道。
　　　佛言。善丈夫。若有於此一切佛智行入毘盧遮那藏。甚深如來十地大乘
　　　同性經典聞已生信。信已受持讀誦書寫。若教他書廣為人說。乃至受持
　　　此經典名。善丈夫所有應墮諸惡道者。即皆得度。】</經>
　　海妙深持菩薩問佛言，世尊！誰是過度一切惡道者？（經文迴度，應是過度之
誤。）
　　佛言，若有人於此一切佛行入毘盧遮那藏，甚深如來大乘同性經，聞已生信，
信已受持讀誦書寫，乃至教他人書寫，廣為人說，亦令他人受持此經。善丈夫！若
能如此，即能過度一切惡道。
　　<經>【菩薩復問佛言。世尊。誰是發菩提心者。佛言。善丈夫。若能受持如此
　　　經典。乃至受持名字者是。】</經>
　　海妙深持菩薩復問佛言，誰是發菩提心者？佛言，若能受持此大乘同性經，乃
至僅能受持此經名字者，即是發菩提心。
　　因為了達於空性，即名曰菩提。故深入空性、無性、無生。同性，即是發菩提
心。所以受持此經乃至名字，即是發菩提心。
　　<經>【菩薩復問佛言。世尊。誰是行菩薩行者。佛言。善丈夫。若有受持此經
　　　者是。】</經>
　　海妙深持菩薩復問佛言，誰是行菩薩行者？佛言若能受持此大乘同性經，即是
行菩薩行。
　　菩薩行者，即六度萬行，六度者布施持戒忍辱精進禪定般若。其中以般若為首
，般若者旨在三輪體空。其餘五度，如果取著於相，只是人天福報，不稱波羅蜜。
如果深體空旨，方稱波羅蜜。而大乘同性經即是真空義，故受持此經者即是行菩薩
行。
　　<經>【菩薩復問佛言。世尊。誰是速滿具足六波羅蜜者。佛言。善丈夫。若能
　　　受持此經典者是。】</經>
　　海妙深持菩薩復問佛言，誰是速滿六波羅蜜者？佛言受持此大乘同性經者是。
（義同上釋）
　　<經>【菩薩復問訊言。世尊。誰是當得值如來者。佛言。善丈夫。若有能聽此
　　　經典者是。】</經>
　　海妙深持菩薩復問言（復問訊言，應為復問佛言），誰當得值遇佛呢？佛言若
能聽信此大乘同性經者是。
　　<經>【菩薩復問佛言。世尊。誰是值佛得授記者。佛言。善丈夫。持此如來祕
　　　密者是。】</經>
　　海妙深持菩薩復問佛言，誰能得遇於佛而蒙佛授記呢？佛言能受持大乘同性經
者是。如來祕密，即言此大乘同性經也。
　　<經>【菩薩復問佛言。世尊。誰是為諸眾生作大商主。佛言。善丈夫。若有持
　　　此如來奧藏者是。】</經>
　　海妙深持菩薩復問佛言，世尊！誰能為眾生作大商主，化導眾生呢？佛言，若
能受持此如來奧藏者是。
　　<經>【菩薩復問佛言。世尊。誰是佛子。佛言。善丈夫。有能信此經典者是。】</經>
　　菩薩復問佛言，誰是佛子？佛言能信受此大乘同性經者是。
　　<經>【菩薩復問佛言。世尊。誰是當得一切菩薩地。佛言。善丈夫。有能聽此
　　　經典者是。】</經>
　　菩薩復問佛言，誰當登菩薩地？佛言有能聽信此經典者是。
　　<經>【菩薩復問佛言。世尊。誰是得一切諸佛法者。佛言。善丈夫。有能供養
　　　此妙法明者是。】</經>
　　菩薩復問佛言，誰是得一切諸佛法者？當知無所得，是為佛法，有所得即非佛
法。所謂得一切諸佛法者，即為如實知於一切法無所得也。佛言能供養此大乘同性
經妙法明者是。大乘同性經闡發無性之理，故若能悟入無性者，即是供養此經。
　　<經>【菩薩復問佛言。世尊。誰是知聲聞辟支佛法而不取彼涅槃。佛言。善丈
　　　夫。有能受此妙法藏者是。】</經>
　　菩薩復問佛言，誰是雖知聲聞辟支佛法，而不取證涅槃？佛言有能受持此大乘
同性經者是。當知受持大乘同性經，即起菩薩行，而菩薩行者，即是行空不證也。
　　於是可知，若人能於此大乘同性經，信解受持讀誦書寫廣為人說，便能過度一
切惡道，即為發菩提心，即為行菩薩行，即能速滿足六波羅蜜，即能常值諸佛，即
能蒙佛授記，即能化導眾生，即為佛子，即能得菩薩地，即能得一切佛法，即能知
聲聞辟支佛法而不入涅槃。
　　<經>【菩薩復問佛言。世尊。云何名此經。我等云何奉持。佛言。善丈夫。此
　　　經名為大乘同性。亦名說一切佛智行入毘盧遮那藏。如是受持。】</經>
　　最後海妙深持自在智通菩薩摩訶薩請問經名，佛言此經名為大乘同性，亦名說
一切佛智行入毘盧遮那藏，如是受持。
　　因為約第一義諦言，一切法不可得，於不可得法，眾生云何奉持？所以菩薩請
問經名，以便奉持。經名及以奉持，世俗諦也，眾生以世俗諦乃有得度。若約第一
義諦言，則無度無不度也。故佛大慈大悲，為度迷悶眾生故，乃以權智說世諦法，
令眾生得益。是知如來權智不思議，功德無量。
　　<經>【爾時世尊。而說偈言
　　　欲覺佛菩提　無上勝精進　欲轉聖無漏　難思智法輪　若欲建法幢
　　　欲打於法鼓　欲得然法燈　欲得吹法　欲得智明照　欲滅愚癡闇
　　　欲集諸眾生　安立菩提智　欲降伏魔軍　供養一切佛　欲照諸世間
　　　尊勝妙清淨　不染世諸法　欲得無漏智　行行利眾生　欲生清淨剎
　　　教寫聽授持　如是妙經寶　為令通佛地　讀誦及宣揚】</經>
　　欲證無上佛菩提證無上道；欲轉聖法輪；欲建法幢擊法鼓；欲然法炬吹法螺；
欲得智慧明照滅愚癡闇；欲令一切眾生安立菩提智；欲降伏魔軍供養諸佛；欲照明
世間得勝妙清淨不染世法；欲得無漏智，行利眾生行，令生清淨佛土；欲令眾生信
受奉行讀誦書寫廣為人說，故說此經也。宣說此經，為令眾生通向佛地，乃至讀誦
宣揚。
　　<經>【爾時世尊說此經已。海妙深持自在智通菩薩摩訶薩。并及一切諸菩薩眾
　　　。聞佛所說歡喜奉行。】</經>
　　佛說是經已，海妙深持自在智通菩薩摩訶薩，及一切諸菩薩眾，聞佛所說，歡
喜奉行。
大乘同性經釋義終
</檔>
