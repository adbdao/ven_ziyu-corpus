<檔>
<篇>維摩詰所說經</篇>
<節>維摩詰所說經句解</節>
<節>　　　　不思議品第六</節>
　　<經>【爾時舍利弗。見此室中無有床座。作是念。斯諸菩薩大弟子眾當於何坐
　　　。長者維摩詰知其意。語舍利弗言。云何仁者。為法來耶求床座耶。舍
　　　利弗言。我為法來非為床座。】</經>
　　舍利弗忽作是念，室無床座，大眾當於何坐？維摩詰即知其意問言，汝為法來
耶？抑為求床座來？舍利弗答言，我為法來。
　　<經>【維摩詰言。唯舍利弗。夫求法者不貪軀命。何況床座。夫求法者。非有
　　　色受想行識之求。非有界入之求。非有欲色無色之求。】</經>
　　求法者不貪軀命，何況床座。
　　法者空無相，故求法者貪軀命。軀命者業報身，業報身有疲倦，聲聞人未證法
身，故有疲倦需要床座，法身大士何需床座？
　　夫求法者，非有色受想行識之求，非有界入之求，非有欲色無色之求。
　　五陰、十二入、十八界，及三界身，皆業報身非法身。故求法者，不依陰界入
三界而求也。
　　<經>【唯舍利弗。夫求法者。不著佛求不著法求不著眾求。夫求法者。無見苦
　　　求無斷集求。無造盡證修道之求。所以者何。法無戲論。若言我當見苦
　　　斷集證滅修道。是則戲論非求法也。】</經>
　　夫求法者，不著佛求，不著法求，不著眾求。
　　無相之法，須以無住心契合。三寶者，法性也，心無所住方能契合，故應不著
佛法僧眾而求也。
　　夫求法者，無見苦求，無斷集求，無造盡證修道之求。
　　苦由集生，無集則無苦，故苦無自性。集者因緣有，因緣有則無自性，故集亦
無自性。苦無自性體即是滅，故不須更滅。是故修道亦是假設。如海意菩薩所問經
云，諸法不生是苦智，諸法平等是集智，諸法盡意是滅智，諸法無為是道智。然聲
聞乘人著四諦求，故受譏呵。
　　所以者何？法無戲論，若言我當見苦斷集證滅修道，是則戲論，非求法也。
　　一切法因緣而有，若無因緣則無有法。既然法屬因緣，則無自性，法無自性則
空，無所有不可得。故眾生分別法，只是分別名字而無實義。若執文字言說有實義
者，純係顛倒妄執，有名無實便成戲論。
　　四諦者，緣起性空，僅是假名而無實義。聲聞人執實而求，故是則戲論，非求
法也。
　　<經>【唯舍利弗。法名寂滅。若行生滅是求生滅非求法也。法名無染。若染於
　　　法乃至涅槃。是則染著非求法也。法無行處。若行於法是則行處非求法
　　　也。法無取捨。若取捨法是則取捨非求法也。法無處所。若著處所。是
　　　則著處非求法也。法名無相。若隨相識是則求相非求法也。法不可住。
　　　若住於法是則住法非求法也。法不可見聞覺知。若行見聞覺知。是則見
　　　聞覺知非求法也。法名無為。若行有為是求有為非求法也。是故舍利弗
　　　。若求法者。於一切法應無所求。說是語時。五百天子於諸法中得法眼
　　　淨。】</經>
　　此下正顯法性，一切法以無性為性，以無性故，所以本來寂滅、無染、無行處
、無取捨、無處所、無相、不可住、不可見聞覺知、名無為。故法性如，此不可以
有所得心求，若以有所得心求，便成戲論非求法也。
　　若以生滅心求，是求生滅，非求法也。若以染著心求，是則染著，非求法也。
若著行處求，是則行處，非求法也。若著取捨求，是則取捨，非求法也。若著處所
求，是求處所，非求法也。若取相求，是則取相，非求法也。若心有所住求，是則
住法，非求法也。見聞覺知，是例六根而分，在眼曰見，在耳曰聞，鼻舌身名覺，
意根屬知。此皆六根取著六塵，非求法也。法性空，無所有不可得，故非有為，以
性空法，無生住滅三相故。若求有為，非求法也。
　　所以舍利弗，求法者，應於一切法無所求。云何於一切法無所求？以無住心契
不可得法也。
　　說是語時，五百天子於諸法中得法眼淨。
　　尋經義可知，五百天子所得法眼淨，係大乘法眼淨，非小乘法眼淨。大乘法眼
淨見中道，小乘法眼淨見無漏。大乘法眼淨在初地，小乘法眼淨在初果。
　　<經>【爾時長者維摩詰問文殊師利。仁者。遊於無量千萬億阿僧祇國。何等佛
　　　土有好上妙功德成就師子之座。文殊師利言。居士。東方度三十六恒河
　　　沙國有世界。名須彌相。其佛號須彌燈王。今現在。彼佛身長八萬四千
　　　由旬。其師子座高八萬四千由旬嚴飾第一。於是長者維摩詰。現神通力
　　　。即時彼佛遣三萬二千師子座高廣嚴淨。來入維摩詰室。諸菩薩大弟子
　　　釋梵四天王等昔所未見。其室廣博悉皆包容三萬二千師子座。無所妨礙
　　　。於毘耶離城及閻浮提四天下。亦不迫迮。悉見如故。】</經>
　　爾時維摩詰問文殊菩薩，何等佛土有好上妙師子座？當知非是維摩詰不知，其
所以問文殊菩薩者，欲令大眾生敬信心耳。
　　由旬里數名，有云三十里四十里六十里不等。可能古印度非以丈量而得，係因
事約算而得之里數，故其數不能一致也。
　　維摩詰向須彌燈王佛處，借三萬二千師子座。每師子座高八萬四千由旬。維摩
詰之室，悉皆包容，無所妨礙。毘耶離城及閻浮提四天下，亦不迫迮（窄）。
　　<經>【爾時維摩詰語文殊師利。就師子座。與諸菩薩上人俱坐。當自立身如彼
　　　座像。其得神通菩薩即自變形。為四萬二千由旬坐師子座。諸新發意菩
　　　薩及大弟子皆不能昇。】</經>
　　爾時諸大菩薩，各以神通力昇師子座，諸新發意菩薩及大弟子，皆不能昇。
　　<經>【爾時維摩詰語舍利弗。就師子座。舍利弗言。居士。此座高廣吾不能昇
　　　。維摩詰言。唯舍利弗。為須彌燈王如來作禮乃可得坐。於是新發意菩
　　　薩及大弟子。即為須彌燈王如來作禮。便得坐師子座。】</經>
　　此非維摩詰有意窘迫舍利弗，菩薩已無慢心，焉得窘迫於人？此乃維摩詰示大
小乘優劣之勢，欲令舍利弗棄小向大也。
　　為須彌燈王佛作禮，乃可得坐者，為示向於佛乘，乃可得坐也。
　　<經>【舍利弗言。居士未曾有也。如是小室乃容受此高廣之座。於毘耶離城無
　　　所妨礙。又於閻浮提聚落城邑及四天下諸天龍王鬼神宮殿。亦不迫迮。
　　　維摩詰言。唯舍利弗。諸佛菩薩有解脫名不可思議。若菩薩住是解脫者
　　　。以須彌之高廣內芥子中無所增減。須彌山王本相如故。而四天王忉利
　　　諸天。不覺不知己之所入。唯應度者乃見須彌入芥子中。是名住不思議
　　　解脫法門。又以四大海水入一毛孔。不嬈魚黿鼉水性之屬。而彼大海
　　　本相如故。諸龍鬼神阿修羅等不覺不知己之所入。於此眾生亦無所嬈。】</經>
　　因舍利弗之讚歎，維摩詰宣說不思議解脫功德相。
　　菩薩已證諸法實相，實相無相，故各不相礙。須彌山無相，故不礙入於芥子。
芥子無相，無相則遍十方，故不礙納須彌。若菩薩住如是解脫，便能現此神通變化
。何故入於芥子後，而山相高廣如故呢？以一切諸相，皆如幻不實故。
　　唯應度者，乃見須彌入芥子中。應度者乃具波羅蜜菩薩也。
　　<經>【又舍利弗。住不可思議解脫菩薩。斷取三千大千世界。如陶家輪著右掌
　　　中。擲過恒河沙世界之外。其中眾生不覺不知己之所往。又復還置本處
　　　。都不使人有往來想。而此世界本相如故。】</經>
　　擲此世界入彼世界，其中眾生不覺不知。具不可思議解脫菩薩，即有此神通之
力。
　　<經>【又舍利弗。或有眾生樂久住世而可度者。菩薩即延七日以為一劫。令彼
　　　眾生謂之一劫。或有眾生不樂久住而可度者。菩薩即促一劫以為七日。
　　　令彼眾生謂之七日。】</經>
　　諸法以無性為性，一念無性，不礙無量劫。無量劫無性，不礙一念，此理事無
礙也。
　　<經>【又舍利弗。住不可思議解脫菩薩。以一切佛土嚴飾之事。集在一國示於
　　　眾生。又菩薩以一佛土眾生置之右掌。飛到十方遍示一切。而不動本處
　　　。】</經>
　　此示事相如幻，覺性不動也。
　　<經>【又舍利弗十方眾生供養諸佛之具。菩薩於一毛孔皆令得見。又十方國土
　　　所有日月星宿。於一毛孔普使見之。又舍利弗。十方世界所有諸風。菩
　　　薩悉能吸著口中而身無損。外諸樹木亦不摧折。又十方世界劫盡燒時。
　　　以一切火內於腹中。火事如故而不為害。又於下方過恒河沙等諸佛世界
　　　。取一佛土舉著上方。過恒河沙無數世界。如持鍼鋒舉一棗葉而無所嬈
　　　。又舍利弗。住不可思議解脫菩薩。能以神通現作佛身。或現辟支佛身
　　　。或現聲聞身。或現帝釋身。或現梵王身。或現世主身。或現轉輪王身
　　　。又十方世界所有眾聲。上中下音皆能變之令作佛聲。演出無常苦空無
　　　我之音。及十方諸佛所說種種之法。皆於其中。普令得聞。舍利弗。我
　　　今略說菩薩不可思議解脫之力。若廣說者窮劫不盡。】</經>
　　以上皆在申述不可思議解脫，文顯易明。
　　<經>【是時大迦葉。聞說菩薩不可思議解脫法門。歎未曾有。謂舍利弗。譬如
　　　有人於盲者前現眾色像非彼所見。一切聲聞聞是不可思議解脫法門。不
　　　能解了為若此也。智者聞是。其誰不發阿耨多羅三藐三菩提心。我等何
　　　為永絕其根。於此大乘已如敗種。一切聲聞聞是不可思議解脫法門。皆
　　　應號泣聲震三千大千世界。一切菩薩應大欣慶頂受此法。若有菩薩信解
　　　不可思議解脫法門者。一切魔眾無如之何。大迦葉說是語時。三萬二千
　　　天子皆發阿耨多羅三藐三菩提心。】</經>
　　大迦葉先行讚歎，然後自責聲聞人不堪承受如是大法，如盲不見眾色。說是語
時，三萬二千天子，皆發無上菩提心。
　　<經>【爾時維摩詰語大迦葉。仁者。十方無量阿僧祇世界中作魔王者。多是住
　　　不可思議解脫菩薩。以方便力教化眾生現作魔王。又迦葉。十方無量菩
　　　薩。或有人從乞手足耳鼻頭目髓腦血肉皮骨聚落城邑妻子奴婢象馬車乘
　　　金銀琉璃車磲馬珊瑚琥珀真珠珂貝衣服飲食。如此乞者多是住不可思
　　　議解脫菩薩。以方便力而往試之令其堅固。所以者何。住不可思議解脫
　　　菩薩。有威德力故現行逼迫。示諸眾生如是難事。凡夫下劣無有力勢。
　　　不能如是逼迫菩薩。譬如龍象蹴踏非驢所堪。是名住不可思議解脫菩薩
　　　智慧方便之門。】</經>
　　維摩詰語大迦葉，十方世界現作魔王者，多是住不思議解脫菩薩，以方便度眾
生故，現作魔王。
　　或有從乞手足耳鼻……多是住不思議解脫菩薩。若菩薩行施未極，功德不得圓
滿，不思議解脫菩薩從之行乞，令彼受諸小苦，而獲永久大安。此實不思議解脫菩
薩，方便攝受也。
　　是知不思議解脫菩薩現作魔王，實係為度眾生故，方便攝受也。由是可知，我
人修道，應於怨親平等，莫生貪瞋癡。於善知識，應生於我作順化想。於惡知識，
應生於我作逆化想，均係我師。不可生貪瞋癡，造諸惡業，以致妄受苦報。
</檔>
