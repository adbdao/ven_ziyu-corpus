<檔>
<篇>維摩詰所說經</篇>
<節>維摩詰所說經句解</節>
<節>　　　　佛道品第八</節>
　　<經>【爾時文殊師利問維摩詰言。菩薩云何通達佛道。維摩詰言。若菩薩行於
　　　非道。是為通達佛道。又<問>問。</問>云何菩薩行於非道。答曰。若菩薩行五無
　　　間而無惱恚。至于地獄無諸罪垢。至于畜生無有無明憍慢等過。至于餓
　　　鬼而具足功德。行色無色界道不以為勝。】</經>
　　天女既云以無得為得佛道，所以文殊菩薩問維摩詰，菩薩云何通達佛道？維摩
詰言，菩薩行於非道，是通達佛道。意思是說，於非道中，弘揚佛法，度化非道向
於佛道，是為通達佛道。
　　問，云何行於非道？答，若菩薩行五無間，而無惱恚……
　　五無間罪報最重，受苦無間，其罪因在於惱恚。菩薩行五無間，旨在方便度化
，非以惱恚因，而落五無間。以下分別言，菩薩雖行三塗，非以業因墮三塗。
　　非是以罪垢至於地獄，而是欲施救拔，而入地獄，如地藏菩薩。非以無明憍慢
業因，至於畜生，而是入畜生道施以救拔。非是以無有福報功德至於餓鬼，而是欲
現鬼身施以救拔。凡夫生色界無色界，以為是涅槃勝處。菩薩以因緣行於色無色界
，無有味著，不以為勝。
　　<經>【示行貪欲離諸染著。示行瞋恚於諸眾生無有恚閡。示行愚癡而以智慧調
　　　伏其心。】</經>
　　方便示行三毒，非是實有其過。示行貪欲，而實無染者。示行瞋恚，而於眾生
無諸惱害。示行愚癡，而實智慧明了。
　　<經>【示行慳貪而捨內外所有不惜身命。示行毀禁而安住淨戒。乃至小罪猶懷
　　　大懼。示行瞋恚而常慈忍。示行懈怠而懃修功德。示行亂意而常念定。
　　　示行愚癡而通達世間出世間慧。】</經>
　　雖然示行六蔽，而實是行於六度。
　　<經>【示行諂偽而善方便隨諸經義。示行憍慢而於眾生猶如橋梁。示行諸煩惱
　　　而心常清淨。示入於魔而順佛智慧不隨他教。】</經>
　　雖示隨順世間行諸諂偽，乃方便行，而實隨順經義，不違佛教。
　　雖示尊嚴似是憍慢，而實於諸眾生猶如橋梁。猶如橋梁者，有二意義，一者能
度眾生名曰橋梁，負荷眾生名曰橋梁。二者處下義，雖示尊嚴，而實處下也。
　　雖教化眾生時似有煩惱，而心常清淨。
　　雖示入於魔，順諸外道，而實順於佛智慧，不隨外道之教。
　　<經>【示入聲聞而為眾生說未聞法。示入辟支佛而成就大悲教化眾生。】</經>
　　示入聲聞，卻為眾生說大乘未曾聞法。聲聞法循乎名相，故有說有聞。所以弟
子眾等，因佛言教而得聞道，名曰聲聞。大乘法甚深不可思議，雖說名相，旨在借
名相以顯理。雖理以名顯，而名卻非理。故大乘法，無說無示，無聽無聞，是未曾
聞法也。
　　示入辟支佛，辟支佛者，無大悲心，猶如鹿母，遇難時自顧逃命，雖頻顧其子
，卻無救子之意。菩薩不爾，如地藏菩薩大願，地獄不空誓不成佛。故菩薩示入辟
支佛，而成就大悲教化眾生。
　　<經>【示入貧窮而有寶手功德無盡。示入刑殘而具諸相好以自莊嚴。示入下賤
　　　而生佛種姓中具諸功德。示入羸劣醜陋而得那羅延身。一切眾生之所樂
　　　見。示入老病而永斷病根超越死畏。示有資生而恒觀無常實無所貪。示
　　　有妻妾采女而常遠離五欲淤泥。現於訥鈍而成就辯才總持無失。示入邪
　　　濟而以正濟度諸眾生。現遍入諸道而斷其因緣。現於涅槃而不斷生死。
　　　文殊師利。菩薩能如是行於非道。是為通達佛道。】</經>
　　示入貧窮，而福德無盡，以供布施。
　　示入形殘（刑字為形之誤）而實具諸相好。
　　示入下賤，而生佛種姓中。得無生忍，必得作佛，故名入佛種姓中。
　　示入羸劣醜陋，而得那羅延身。那羅延身力士身也，端嚴堅固，眾生樂見。
　　示入老病，而實已斷老病死苦。
　　示有飲食衣服床臥湯藥等資生之具，而恒觀無常不生貪著。
　　示有妻妾采（婇）女而實已離五欲。
　　示現訥鈍，而實成就辯才。總持即陀羅尼也。
　　示入邪濟，而以正濟度諸眾生。外道度人為邪濟，佛道度人為正濟。
　　現遍入諸外道，而實斷其因緣，令眾生入於佛道。
　　現於涅槃，而不畢竟入滅，再入於生死而度眾生。
　　文殊師利菩薩，能如是行於非道，是為通達佛道。
　　<經>【於是維摩詰問文殊師利。何等為如來種。文殊師利言。有身為種。無明
　　　有愛為種。貪恚礙為種。四顛倒為種。五蓋為種。六入為種。七識處為
　　　種。八邪法為種。九惱處為種。十不善道為種。以要言之。六十二見及
　　　一切煩惱皆是佛種。】</經>
　　維摩詰問文殊師利菩薩，何等為如來種？種有能生義，眾生發心，是成佛之始
，由因至果，稱如來種。文殊菩薩言，有身為種。有身者，五受陰受三有身也。
　　無明愛為種，愛實即無明也。十二因緣謂過去世曰無明，現在世無明曰愛。
　　貪恚礙為種，謂眾生於貪恚中，發心修道得成佛果也。
　　四顛倒為種。眾生於無常苦無我不淨中，發心成就佛道。
　　五蓋為種。眾生於貪欲瞋恚掉悔睡眠疑等五蓋中，發心成就佛道。
　　六入為種。六入眼耳鼻舌身意六根也。
　　七識處為種。眾生三界中，識所愛著而安住之，有其七種，名七識住。第一識
住，有色身之有情，身想俱異之處，包括人道，欲界六天，色界初禪三天（但除劫
初之初禪天）此等有情，身形勝劣各異，思想亦各異，故名身想俱異。第二識住，
劫初唯有梵王未有諸小梵。梵王起念，欲有餘梵，餘梵爾時遇會來生。梵王謂餘梵
是我生，餘梵亦謂我等是梵王生。此等有情，色身各異而思想為一，故第二識住，
是身異想一有情。第三識住，此等有情，身一想異。二禪三天，身無優劣，而想有
若干，名身一想異。第四識住，此等有情，身一想一。謂第三禪，彼等有情，身無
優劣，同一樂想，曰身一想一。第五識住，即空無邊處天。第六識住，即識無邊處
天。第七識住，即無所有處天。
　　八邪法為種，八邪法者，即邪見，邪思惟，邪語，邪業，邪命，邪精進，邪念
，邪定。
　　九惱處為種，即九結也。九結者，愛、恚、慢、無明、見、取、疑、嫉、慳。
　　十不善道為種，十不善者，殺盜邪婬，妄語惡口綺語兩舌，貪瞋癡。
　　以要言之，六十二見及一切煩惱，皆是佛種。六十二見，已如前釋。
　　<經>【曰何謂也。答曰。若見無為入正位者。不能復發阿耨多羅三藐三菩提心
　　　。譬如高原陸地不生蓮華卑濕淤泥乃生此華。如是見無為法入正位者。
　　　終不復能生於佛法。煩惱泥中乃有眾生起佛法耳。又如殖種於空終不得
　　　生。糞壤之地乃能滋茂。如是入無為正位者不生佛法。起於我見如須彌
　　　山。猶能發于阿耨多羅三藐三菩提心生佛法矣。是故當知一切煩惱為如
　　　來種。譬如不下巨海不能得無價寶珠。如是不入煩惱大海。則不能得一
　　　切智寶。】</經>
　　維摩詰問言，何謂也？文殊菩薩答曰，若取相見無為，入於正位者，不能發無
上菩提心。此意在責小乘，小乘人見於無為，急入無漏正位，不發菩提心，不度眾
生。
　　譬如高原陸地下，舉譬喻言，觀文自解。總之，覺非自覺而覺，翻迷而成覺。
聖非自聖而聖，轉凡而成聖。是故一切煩惱為如來種，譬如不下大海，不能得無價
寶珠。
　　<經>【爾時大迦葉歎言。善哉善哉文殊師利。快說此語誠如所言。塵勞之疇為
　　　如來種。我等今者不復堪任發阿耨多羅三藐三菩提心。乃至五無間罪。
　　　猶能發意生於佛法。而今我等永不能發。譬如根敗之士其於五欲不能復
　　　利。如是聲聞諸結斷者。於佛法中無所復益永不志願。是故文殊師利。
　　　凡夫於佛法有返復。而聲聞無也。所以者何。凡夫聞佛法能起無上道心
　　　不斷三寶。正使聲聞終身聞佛法力無畏等。永不能發無上道意。】</經>
　　大迦葉自責，聲聞人猶如敗根之士，不能復利五欲，於佛法中，不堪有所返復
，不能發無上菩提心。
　　今經係抑揚教，抑小而揚大，故譬聲聞人如敗根之士。然法華經係同教一乘，
故說聲聞乘皆當成佛，與諸聲聞授記。不但如此，法華經中，女人惡人皆蒙佛授記
。
　　<經>【爾時會中有菩薩名普現色身。問維摩詰言。居士。父母妻子親戚眷屬吏
　　　民知識悉為是誰。奴婢僮僕象馬車乘皆何所在。於是維摩詰以偈答曰
　　　智度菩薩母　方便以為父　一切眾導師　無不由是生】</經>
　　因為維摩詰示現居士身，因有世緣眷屬，故普現色身菩薩乃有此<問>問。</問>
　　智度菩薩母，智度者般若智慧，內為實智，成就菩薩功德，故譬猶如母。
　　方便以為父，方便者，行空不證，涉有不著，外充權智，譬猶如父。
　　一切眾導師，無不由是生。大菩薩乃至佛，皆名眾導師，無不由智度方便而生
。
　　<經>【法喜以為妻　慈悲心為女　善心誠實男　畢竟空寂舍】</經>
　　法喜以為妻，世人皆以妻室為欣悅，菩薩則以法喜為欣悅。
　　慈悲心為女，慈悲心柔和，譬如為女。
　　善心誠實男，於善心誠實貞固以為男也。
　　畢竟空寂舍，畢竟空建立一切法，猶如房舍。
　　<經>【弟子眾塵勞　隨意之所轉　道品善知識　由是成正覺】</經>
　　弟子眾塵勞，菩薩入塵勞度眾生得出離，故曰弟子眾塵勞，隨意令轉塵勞入解
脫。
　　道品善知識，三十七道品，三乘共修，大乘修之，能成正覺。
　　<經>【諸度法等侶　四攝為伎女　歌詠誦法言　以此為音樂】</經>
　　諸度法等侶，六度法伴菩薩至佛果，故譬猶法侶。
　　四攝為伎女，四攝法攝眾生向道，猶伎女之攝引眾生。
　　歌詠誦法言，以諷誦法言，以為歌詠音樂。
　　<經>【總持之園苑　無漏法林樹　覺意淨妙華　解脫智慧果】</經>
　　總持者眾善普會，無有諸惡，好比園苑娛心，花木扶疏，無有眾穢。
　　無漏法林樹，樹者根深而高顯，無漏法亦復如是。
　　覺意淨妙花，世花雖好，然多俗染。唯蓮花淨妙，出污泥而不染，覺意亦復如
是，入世不染於世，而能救世。
　　解脫智慧果，無煩惱為解脫，出生死為解脫，不執著為解脫，見法性為解脫，
入中道為解脫。此解脫果由智慧而得，故曰解脫智慧果。
　　<經>【八解之浴池　定水湛然滿　布以七淨華　浴此無垢人】</經>
　　八解之浴池，水浴之功，能除垢去熱，八解脫之性，除執去礙，猶如浴池。文
中意在大乘，不在小乘。
　　定水湛然滿，水澄能照，照則益物。故意仍在大乘。
　　布以七淨花，七淨花者，用譬一戒淨，二心淨，三見淨，四度疑淨，深見法性
斷諸疑也。五分別道淨，善能分別是道宜行，非道宜捨。六行斷知見淨，凡有所行
，斷諸結使。七斷知見淨，斷我執見也。
　　浴此無垢人，無垢人喻菩薩，已無煩惱垢也。
　　<經>【象馬五通馳　大乘以為車　調御以一心　遊於八正路】</經>
　　象馬五通馳，象馬譬大乘力，能馳無礙遍達十方。故云大乘以為車，車者運載
眾生。
　　調御以一心，一心者不散亂不沈沒，譬如調馬，時策時勒，使就於八正道也。
八正道乃三乘通途。
　　<經>【相具以嚴容　眾好飾其姿　慚愧之上服　深心為華鬘】</經>
　　相具以嚴容，眾好飾其姿。謂以相好嚴身。
　　慚愧之上服，深心為華鬘。一切善法慚愧為本，慚愧之心，離非除過，譬如上
服之能蔽體。深心不退，以為華鬘。
　　<經>【富有七財寶　教授以滋息　如所說修行　迴向為大利】</經>
　　富有七財寶……七財寶即七法財。信、戒、聞、捨、慧、慚、愧。教授眾生，
令其菩提增長，息滅貪瞋癡。如所說修行，迴向無上佛道。
　　<經>【四禪為床座　從於淨命生　多聞增智慧　以為自覺音　甘露法之食
　　　解脫味為漿　淨心以澡浴　戒品為塗香　摧滅煩惱賊　勇健無能踰
　　　降伏四種魔　勝幢建道場　雖知無起滅　示彼故有生　悉現諸國土
　　　如日無不見　供養於十方　無量億如來　諸佛及己身　無有分別想】</經>
　　文義明顯，茲簡單解釋之。
　　甘露法之食，天有不死藥名甘露。佛法以實相涅槃，為甘露法食。
　　解脫味為漿，以解脫能解愛渴也。
　　諸佛及己身，無有分別想。以佛身己身，同一實相，實相無相故無有分別想。
　　<經>【雖知諸佛國　及與眾生空　而常修淨土　教化於群生　諸有眾生類
　　　形聲及威儀　無畏力菩薩　一時能盡現　覺知眾魔事　而示隨其行
　　　以善方便智　隨意皆能現　或示老病死　成就諸群生　了知如幻化
　　　通達無有礙】</經>
　　雖知諸佛國……歎諸菩薩雖知國土世間眾生世間皆空，然為度眾生，化諸淨土
。
　　諸有眾生類……歎菩薩入六道度眾生。
　　或示老病死……菩薩已證法身，無老病死苦，為度眾生故，示現有老病死。
　　<經>【或現劫盡燒　天地皆洞然　眾人有常想　照令知無常　無數億眾生
　　　俱來請菩薩　一時到其舍　化令向佛道　經書禁咒術　工巧諸伎藝
　　　盡現行此事　饒益諸群生　世間眾道法　悉於中出家　因以解人惑
　　　而不墮邪見】</經>
　　世間緣起如幻，成住壞空生老病死一皆如幻。為令執常眾生悟知無常，故現劫
末火燒。
　　無數億眾生……如觀世音菩薩，無量眾生一時求救，菩薩皆能尋聲救苦。
　　餘文易解不釋。
　　<經>【或作日月天　梵王世界主　或時作地水　或復作風火　劫中有疾疫
　　　現作諸藥草　若有服之者　除病消眾毒　劫中有飢饉　現身作飲食
　　　先救彼飢渴　以法語人　劫中有刀兵　為之起慈心　化彼諸眾生
　　　令住無諍地　若有大戰陣　立之以等力　菩薩現威勢　降伏使和安
　　　一切國土中　諸有地獄處　輒往到于彼　勉濟其苦惱　一切國土中
　　　畜生相食噉　皆現生於彼　為之作利益】</經>
　　日月天者，明覆眾生也。
　　若有大戰陣，立之以等力。立之以等力者，令雙方無勝負以求和也。
　　餘文易明。
　　<經>【示受於五欲　亦復現行禪　令魔心憒亂　不能得其便　火中生蓮華
　　　是可謂希有　在欲而行禪　希有亦如是】</經>
　　以上二偈，謂菩薩示現世間，猶火中蓮也。
　　<經>【或現作婬女　引諸好色者　先以欲牽　後令入佛道　或為邑中主
　　　或作商人導　國師及大臣　以祐利眾生　諸有貧窮者　現作無盡藏
　　　因以勸導之　令發菩提心　我心憍慢者　為現大力士　消伏諸貢高
　　　令住無上道　其有恐懼眾　居前而慰安　先施以無畏　後令發道心
　　　或現離婬欲　為五通仙人　開導諸群生　令住戒忍慈　見須供事者
　　　現為作僮僕　既悅可其意　乃發以道心　隨彼之所須　得入於佛道
　　　以善方便力　皆能給足之】</經>
　　以上諸偈，分別解說，菩薩示現世間，皆為度眾生。
　　<經>【如是道無量　所行無有涯　智慧無邊際　度脫無數眾　假令一切佛
　　　於無量億劫　讚歎其功德　猶尚不能盡　誰聞如是法　不發菩提心
　　　除彼不肖人　癡冥無智者】</經>
　　總歎菩薩功德。
</檔>
