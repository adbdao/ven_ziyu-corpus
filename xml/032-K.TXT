<檔>
<篇>維摩詰所說經</篇>
<節>維摩詰所說經句解</節>
<節>　　　　入不二法門品第九</節>
　　<經>【爾時維摩詰。謂眾菩薩言。諸仁者。云何菩薩入不二法門。各隨所樂說
　　　之。會中有菩薩名法自在。說言。諸仁者。生滅為二。法本不生今則無
　　　滅。得此無生法忍。是為入不二法門。】</經>
　　不二法門者，諸法實相也，維摩詰示疾，文殊問疾，旨在明諸法實相。今法席
將終，維摩詰問諸菩薩，各言入不二法門，以驗其修證。
　　二即分別，不二即無分別。諸法者分別法也，然諸法皆因緣生，既是因緣生便
無自性，無自性即其實性，故一切法以無性為性。無性者實相也，故曰諸法實相。
實相即是無性，無性故能隨緣，隨緣而現一切法相，故曰實相諸法。
　　是知無性隨緣現諸法，諸法無性唯實相。無性隨緣現諸法，故無分別而分別，
又曰不二而二。諸法無性唯實相，故分別而無分別，又曰二而不二。如是行如是證
者，名入不二法門。
　　法自在菩薩言，生滅為二，法本不生，今則無滅，得此無生法忍，是為入不二
法門。
　　生是因緣生，因緣生則無自性，無自性是即無生。有生故有滅，既然無生云何
有滅？如是證者即得無生法忍，是為入不二法門。
　　<經>【德守菩薩曰。我我所為二。因有我故便有我所。若無有我則無我所。是
　　　為入不二法門。】</經>
　　因我而有我所，然一切法無自性，故我不可得。我尚不可得，我所何可得？同
時我與我所，悉無自性，故無我我所，是為入不二法門。
　　<經>【不眴菩薩曰。受不受為二。若法不受則不可得。以不可得故無取無捨無
　　　作無行。是為入不二法門。】</經>
　　受是因緣生，例如眼受，係眼根色塵眼識三事和合而有眼受。然此受不在眼根
，若在眼根，應不待色塵而有。亦不在色塵。若在色塵，應是塵受不應眼受。若在
識中，應無眼色，識亦應受。既然根塵識未和合時無受，無受和合亦不應有受。有
受既不可得，無受焉可得？以不可得故，故無取無捨無作無行，是為入不二法門。
　　<經>【德頂菩薩曰。垢淨為二。見垢實性則無淨相順於滅相。是為入不二法門
　　　。】</經>
　見垢之實性，則是無性。「見」無實性，則不能見垢見淨。不見垢相不見淨
相，即順於無相，是為入不二法門。
　　<經>【善宿菩薩曰。是動是念為二。不動則無念。無念則無分別。通達此者。
　　　是為入不二法門。】</經>
　　惑心微起名動，取相深著名念。無自性法則無惑心初起，無惑心初起，則無取
相深著之念。無取相則無分別，是為入不二法門。
　　<經>【善眼菩薩曰。一相無相為二。若知一相即是無相。亦不取無相入於平等
　　　。是為入不二法門。】</經>
　　一相則無分別，無分別即是無相。無相無分別即是橫遍豎窮，橫遍豎窮即是一
相。故一相即是無相，無相亦不可得，平等如如，是為入不二法門。
　　<經>【妙臂菩薩曰。菩薩心聲聞心為二。觀心相空如幻化者。無菩薩心無聲聞
　　　心。是為入不二法門。】</經>
　　菩薩以布施得報，手能出種種妙寶，故名妙臂。何故菩薩心聲聞心，皆空皆如
幻化？以過去心不可得，未來心不可得，現在心不可得，故觀心相空，皆如幻化。
是為入不二法門。
　　<經>【弗沙菩薩曰。善不善為二。若不起善不善。入無相際而通達者。是為入
　　　不二法門。】</經>
　　善與不善，皆因緣生法，無有自性。無性則無相，如是通達者，為入不二法門
。
　　<經>【師子菩薩曰。罪福為二。若達罪性則與福無異。以金剛慧決了此相無縛
　　　無解者。是為入不二法門。】</經>
　　罪與福皆緣生無性，罪與福若有自性，必是行善福不生罪不滅，行惡罪不生福
不滅，以罪福有定性故。今各無自性，則罪福二性無異。此唯金剛慧方能決了，金
剛慧者，實相慧也。實相無相，以諸法無相故，所以無縛無解，為入不二法門。
　　<經>【師子意菩薩曰。有漏無漏為二。若得諸法等則不起漏不漏想。不著於相
　　　亦不住無相。是為入不二法門。】</經>
　　漏名煩惱生死，無漏名菩提涅槃。煩惱無性即菩提，生死無性即涅槃，故得諸
法平等。如是則不起漏無漏想，不住於相，亦不住於無相。為入不二法門。
　　<經>【淨解菩薩曰。有為無為為二。若離一切數則心如虛空。以清淨慧無所礙
　　　者。是為入不二法門。】</經>
　　有為法有生住滅三相，對有為而說無為。一切「數」者，法數也，一切有為法
也。一切有為法，如夢幻泡影，無性皆空。有為法既空，是以無為亦不立。有為無
為既空，故法空心亦空。此為清淨慧無礙智，以此智慧照一切，為入不二法門。
　　<經>【那羅延菩薩曰。世間出世間為二。世間性空即是出世間。於其中不入不
　　　出不溢不散。是為入不二法門。】</經>
　　世間名三界內，然三界如空花，其性本空，世間無性，即出世間，於其中不入
世間，亦不出世間，不溢流不散失，為入不二法門。
　　<經>【善意菩薩曰。生死涅槃為二。若見生死性則無生死。無縛無解不生不滅
　　　。如是解者。是為入不二法門。】</經>
　　生死無性，即是涅槃，涅槃隨緣，復現生死。故無生死亦無涅槃，無縛無解，
不生不滅，為入不二法門。
　　<經>【現見菩薩曰。盡不盡為二。法若究竟盡若不盡皆是無盡相。無盡相即是
　　　空。空則無有盡不盡相。如是入者。是為入不二法門。】</經>
　　盡是為斷，不盡是為常。然法若究竟，則是本來寂滅。一切法本來寂滅，則不
常亦不斷，故盡不盡皆不可得。所謂無盡相者，即本來寂滅相也，故無盡相即是空
。空則無有盡不盡相，為入不二法門。
　　<經>【普守菩薩曰。我無我為二。我尚不可得非我何可得。見我實性者不復起
　　　二。是為入不二法門。】</經>
　　佛說一切法無我，我尚不可得，無我何可得？見我實性者，不復起二。我實性
者無性也，為入不二法門。
　　<經>【電天菩薩曰。明無明為二。無明實性即是明。明亦不可取離一切數。於
　　　其中平等無二者。是為入不二法門。】</經>
　　無明滅盡謂明，然虛妄無實名為無明，虛妄無實，便如鏡花水月無有實體，無
明既無實體便是明。換句話說，對無明而說有明。既無無明，亦無有明。經云，無
無明亦無無明盡。離一切法數，於中平等無二，平等無二者，明與無明皆無實性也
。為入不二法門。
　　<經>【喜見菩薩曰。色色空為二。色即是空非色滅空色性自空。如是受想行識
　　　識空為二。識即是空非識滅空識性自空。於其中而通達者。是為入不二
　　　法門。】</經>
　　經云色即是空，空即是色。色無性即空，空任緣即現色。猶波全是水，更無波
性，水不可見，因波而見。非是色滅而後空，而是色性自空。若色滅而後空，便是
斷滅空。受想行識，亦復如是。為入不二法門。
　　<經>【明相菩薩曰。四種異空種異為二。四種性即是空種性。如前際後際空故
　　　中際亦空。若能如是知諸種性者。是為入不二法門。】</經>
　　四種性者，地大水大火大風大。與空種不同。因為四種是有，空種是無，所以
為二。然四大本空，空則不生，故無前際。無生則無滅，故無後際。不生不滅當然
無住，故無中際。如是知種性者，為入不二法門。
　　<經>【妙意菩薩曰。眼色為二。若知眼性於色不貪不恚不癡。是名寂滅。如是
　　　耳聲鼻香舌味身觸意法為二。若知意性於法不貪不恚不癡。是名寂滅。
　　　安住其中。是為入不二法門。】</經>
　　眼根與色塵為二，然眼以無性為性，無性則於色無貪恚癡。其餘五根於五塵，
亦復如是。如是則六識出於六根門頭，於六塵中無罣無礙，安住其中，為入不二法
門。
　　<經>【無盡意菩薩曰。布施迴向一切智為二。布施性即是迴向一切智性。如是
　　　持戒忍辱精進禪定智慧。迴向一切智為二。智慧性即是迴向一切智性。
　　　於其中入一相者。是為入不二法門。】</經>
　　布施持戒忍辱精進禪定智慧，六波羅蜜為因，迴向一切智為果。淺觀因果似是
二，畢及見性則知因果一相。何以故？以全因成果，全果是因，無非因之果，亦無
非果而名因者。故因賅果海，果徹因源。猶對鏡影現，全影即形，全形即影，無形
外影，亦無影外形。又如一水成千波，千波是一水，無有水外波，亦無波外水。如
是知如是證者，為入不二法門。
　　<經>【深慧菩薩曰。是空是無相是無作為二。空即無相無相即無作。若空無相
　　　無作則無心意識。於一解脫門即是三解脫門者。是為入不二法門。】</經>
　　空則無相，既然空無相，則無起無作。心意識三，皆是不空有相有作。所以若
空無相無作，則無心意識。若離心意識，便是見性。性者以無性為性，無性則空，
空則無相，無相則無作。是知一解脫門，即三解脫門，為入不二法門也。
　　<經>【寂根菩薩曰。佛法眾為二。佛即是法法即是眾。是三寶皆無為相與虛空
　　　等。一切法亦爾。能隨此行者。是為入不二法門。】</經>
　　三寶同一法性，故佛即是法，法即是僧，皆無為相與虛空等。不但三寶如此，
一切法皆以無性為性。能隨此行者，為入不二法門。
　　<經>【心無礙菩薩曰。身身滅為二。身即是身滅。所以者何。見身實相者不起
　　　見身及見滅身。身與滅身無二無分別。於其中不驚不懼者。是為入不二
　　　法門。】</經>
　　身是五受陰，是生死，身滅是涅槃。然五陰皆空，即是涅槃，故曰身即是身滅
。身實相者無相也，諸法無相，故不起見身及見滅身。以無相故，所以身與滅身，
無二無分別，為入不二法門。
　　<經>【上善菩薩曰。身口意善為二。是三業皆無作相。身無作相即口無作相。
　　　口無作相即意無作相。是三業無作相即一切法無作相。能如是隨無作慧
　　　者。是為入不二法門。】</經>
　　身口意三業，皆緣生無性，虛妄而起，故皆無作相，一切法亦復如是。能隨順
無作慧者，為入不二法門。
　　<經>【福田菩薩曰。福行罪行不動行為二。三行實性即是空。空則無福行無罪
　　　行無不動行。於此三行而不起者。是為入不二法門。】</經>
　　福行是欲界善行，可得欲界人天福報。罪行是十惡業，得三塗苦報。不動行是
色界無色界行，可得三界內定報。此三行實性皆是無性，故曰即是空，空則無如是
三行。於此三行而不起者，為入不二法門。
　　<經>【華嚴菩薩曰。從我起二為二。見我實相者不起二法。若不住二法則無有
　　　識。無所識者。是為入不二法門。】</經>
　　從我起二者，因我而有我所，我我所為二也。見我實相者，見我無相也。無我
則無我所，既無能識之我，亦無所識之我所，故不住二法。為入不二法門。
　　<經>【德藏菩薩曰。有所得相為二。若無所得則無取捨。無取捨者。是為入不
　　　二法門。】</經>
　　若有所得，則有能得與所得，故為二。若知一切法畢竟空無所得，為入不二法
門。
　　<經>【月上菩薩曰。闇與明為二。無闇無明則無有二。所以者何。如入滅受想
　　　定無闇無明。一切法相亦復如是。於其中平等入者。是為入不二法門。】</經>
　　諸法無性，本無闇無明。眾生分別見，故見闇見明，若離諸見，則不見闇亦不
見明。受為愛根，想為見本，若滅受想，則不見闇不見明矣。一切法亦復如是，若
離於見，則不見一切法。為入不二法門。
　　<經>【寶印手菩薩曰。樂涅槃不樂世間為二。若不樂涅槃不厭世間則無有二。
　　　所以者何。若有縛則有解。若本無縛其誰求解。無縛無解則無樂厭。是
　　　為入不二法門。】</經>
　　世間無性即是涅槃，若世間實有，方被世間縛。今世間無性，則無求解亦無求
涅槃。亦無厭世間，亦無樂涅槃。為入不二法門。
　　<經>【珠頂王菩薩曰。正道邪道為二。住正道者則不分別是邪是正。離此二者
　　　。是為入不二法門。】</經>
　　正道者離一切相離一切分別，是故住正道者，心無所得心無所住，不分別是邪
是正，以住正道者，了達諸法實相。為入不二法門。
　　<經>【樂實菩薩曰。實不實為二。實見者尚不見實何況非實。所以者何。非肉
　　　眼所見慧眼乃能見。而此慧眼無見無不見。是為入不二法門。】</經>
　　諸法性空為實，諸法幻有為不實。性空固不可見，幻有是假亦不可見。性空幻
有，幻有性空。性空是理性，故非肉眼之所見。幻有非實，肉眼所見者皆是假相，
故亦非肉眼所見。唯有智慧觀照，始達其理。智慧觀照，假名慧眼，故慧眼者無見
無不見，為入不二法門。
　　<經>【如是諸菩薩各各說已。問文殊師利。何等是菩薩入不二法門。文殊師利
　　　曰。如我意者。於一切法無言無說。無示無識離諸問答是為入不二法門
　　　。】</經>
　　諸菩薩各各說已，維摩詰最後問文殊師利，文殊師利菩薩回答如下。
　　諸法實相無相，離言語相文字相心緣相，離一切相即一切法。故文殊菩薩言，
於一切法無言無說，無示無識，離諸問答，為入不二法門。
　　<經>【於是文殊師利。問維摩詰。我等各自說已。仁者當說。何等是菩薩入不
　　　二法門。時維摩詰默然無言。文殊師利歎曰。善哉善哉。乃至無有文字
　　　語言。是真入不二法門。】</經>
　　於是文殊菩薩問維摩詰，何為入不二法門？時維摩詰默然無言。文殊菩薩歎曰
，無有文字語言，是真入不二法門。以文字語言皆假，不得實義故。
　　<經>【說是入不二法門品時。於此眾中五千菩薩。皆入不二法門得無生法忍。】</經>
　　說是法時，五千菩薩，入不二法門得無生忍。入不二法門，即得無生忍也。
</檔>
