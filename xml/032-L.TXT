<檔>
<篇>維摩詰所說經</篇>
<節>維摩詰所說經句解</節>
<節>維摩詰所說經句解卷下</節>
　　　　<節>香積佛品第十</節>
　　<經>【於是舍利弗心念。日時欲至。此諸菩薩當於何食。時維摩詰。知其意而
　　　語言。佛說八解脫。仁者受行。豈雜欲食而聞法乎。若欲食者且待須臾
　　　。當令汝得未曾有食。】</經>
　　弟子眾中，舍利弗為首，故經中每舉舍利弗興念，非是餘弟子不知日時欲至。
律制自明相現，至日中為食時，自過中後，至第二日明相未現前，為非時。出家人
不得非時食。
　　八解脫無欲無為，以法為食，舍利弗既證八解脫，猶雜欲食而聞法，是故受責
。待客之道，應自設食。今致客興念，猶自責之，以維摩詰欲起因緣，欲現佛土，
欲興教化也。故云且待須臾，當令汝得未曾有食。
　　<經>【時維摩詰即入三昧。以神通力示諸大眾。上方界分過四十二恒河沙佛土
　　　。有國名眾香。佛號香積。今現在。其國香氣比於十方諸佛世界人天之
　　　香最為第一。彼土無有聲聞辟支佛名。唯有清淨大菩薩眾。佛為說法。
　　　其界一切皆以香作樓閣。經行香地苑園皆香。其食香氣周流十方無量世
　　　界。時彼佛與諸菩薩方共坐食。有諸天子皆號香嚴。悉發阿耨多羅三藐
　　　三菩提心。供養彼佛及諸菩薩。此諸大眾莫不目見。】</經>
　　時維摩詰以神通力示現眾香國土，令維諸大眾，莫不目見。
　　<經>【時維摩詰問眾菩薩言。諸仁者。誰能致彼佛飯。以文殊師利威神力故咸
　　　皆默然。維摩詰言。仁此大眾無乃可恥。文殊師利曰。如佛所言勿輕未
　　　學。】</經>
　　維摩詰問諸菩薩，誰能致彼佛飯？文殊師利菩薩欲獨顯維摩詰功德威神力，故
以神力令諸菩薩默然。
　　何故勿輕未學？以眾生皆有佛性，皆是未來佛，若一旦發菩提心，或者先我成
佛，故勿輕未學。
　　<經>【於是維摩詰。不起于座居眾會前化作菩薩。相好光明威德殊勝蔽於眾會
　　　。而告之曰。汝往上方界。分度如四十二恒河沙佛土。有國名眾香。佛
　　　號香積。與諸菩薩方共坐食。汝往到彼如我辭曰。維摩詰稽首世尊足下
　　　。致敬無量問訊起居少病少惱氣力安不。願得世尊所食之餘。當於娑婆
　　　世界施作佛事。令此樂小法者得弘大道。亦使如來名聲普聞。】</經>
　　維摩詰遣化人，往彼國取飯。往上方界分，度如四十二恒河沙佛土，眾香國取
飯。
　　<經>【時化菩薩即於會前昇于上方。舉眾皆見其去到眾香界禮彼佛足。又聞其
　　　言。維摩詰稽首世尊足下。致敬無量問訊起居少病少惱氣力安不。願得
　　　世尊所食之餘。欲於娑婆世界施作佛事。使此樂小法者得弘大道。亦使
　　　如來名聲普聞。彼諸大士見化菩薩歎未曾有。今此上人從何所來。娑婆
　　　世界為在何許。云何名為樂小法者。即以問佛。】</經>
　　化菩薩至彼國乞飯，舉眾皆見，亦聞其言。以彼國皆是菩薩，無聲聞辟支佛，
故問云何名為樂小法者？
　　<經>【佛告之曰。下方度如四十二恒河沙佛土。有世界名娑婆。佛號釋迦牟尼
　　　。今現在於五濁惡世。為樂小法眾生敷演道教。彼有菩薩名維摩詰。住
　　　不可思議解脫。為諸菩薩說法。故遣化來稱揚我名并讚此土。令彼菩薩
　　　增益功德。彼菩薩言。其人何如乃作是化。德力無畏神足若斯。佛言。
　　　甚大。一切十方皆遣化往施作佛事饒益眾生。於是香積如來。以眾香
　　　盛滿香飯與化菩薩。時彼九百萬菩薩俱發聲言。我欲詣娑婆世界供養釋
　　　迦牟尼佛。并欲見維摩詰等諸菩薩眾。佛言可往。攝汝身香。無令彼諸
　　　眾生起惑著心。又當捨汝本形。勿使彼國求菩薩者而自鄙恥。又汝於彼
　　　莫懷輕賤而作礙想。所以者何。十方國土皆如虛空。又諸佛為欲化諸樂
　　　小法者。不盡現其清淨土耳。】</經>
　　彼佛歎維摩詰神力甚大，能於一切十方，皆遣化菩薩前往，施作佛事饒益眾生
。
　　彼國九百萬菩薩欲詣娑婆，彼佛垂允。并以三事相囑，一攝身香，二捨本形，
三莫懷輕賤。
　　<經>【時化菩薩既受飯。與彼九百萬菩薩俱。承佛威神及維摩詰力。於彼世
　　　界忽然不現。須臾之間至維摩詰舍。時維摩詰。即化作九百萬師子之座
　　　嚴好如前。諸菩薩皆坐其上。是化菩薩以滿香飯與維摩詰。飯香普熏
　　　毘耶離城及三千大千世界。時毘耶離婆羅門居士等。聞是香氣身意快然
　　　歎未曾有。】</經>
　　維摩詰化師子座接待之。飯香普薰毘耶離及三千大千世界。
　　<經>【於是長者主月蓋。從八萬四千人來入維摩詰舍。見其室中菩薩甚多諸師
　　　子座高廣嚴好。皆大歡喜禮眾菩薩及大弟子。住一面。諸地神虛空神
　　　及欲色界諸天。聞此香氣亦皆來入維摩詰舍。】</經>
　　於是長者主月蓋，與八萬四千人，乃諸地神虛空神，欲色界諸天，皆聞此香氣
來入維摩詰舍。
　　<經>【時維摩詰語舍利弗等諸大聲聞。仁者可食如來甘露味飯大悲所熏無以限
　　　意食之使不消也。】</經>
　　大悲所薰，示係大乘法味，勿以小乘限意食也。
　　<經>【有異聲聞念。是飯少而此大眾人人當食。化菩薩曰。勿以聲聞小德小智
　　　稱量如來無量福慧。四海有竭此飯無盡。使一切人食揣若須彌乃至一劫
　　　猶不能盡。所以者何。無盡戒定智慧解脫解脫知見功德具足者。所食之
　　　餘。終不可盡。於是飯悉飽眾會猶故不　。其諸菩薩聲聞天人食此飯
　　　者。身安快樂。譬如一切樂莊嚴國諸菩薩也。又諸毛孔皆出妙香。亦如
　　　眾香國土諸樹之香。】</經>
　　有異聲聞者，有其他聲聞人也。見飯少人多，恐不敷食用，便生疑念。於是化
菩薩教言，此飯係如來無量福慧所成，縱使一切人食，揣若須彌，乃至一劫猶不能
盡。（西土人食，摶飯為團而食，故曰揣食。）
　　無盡戒定慧解脫解脫知見者，佛五分法身功德也。猶故不「」，應為猶故不
「儩」。不儩即不盡。
　　<經>【爾時維摩詰問眾香菩薩。香積如來以何說法。彼菩薩曰。我土如來無文
　　　字說。但以眾香令諸天人得入律行。菩薩各各坐香樹下聞斯妙香。即獲
　　　一切德藏三昧。得是三昧者。菩薩所有功德皆悉具足。】</經>
　　但以眾香令諸天人得入律行者，非是彼國無言語文字，但以眾香令人入道也。
　　<經>【彼諸菩薩問維摩詰。今世尊釋迦牟尼以何說法。維摩詰言。此土眾生剛
　　　強難化故。佛為說剛強之語以調伏之。言是地獄是畜生是餓鬼。是諸難
　　　處。是愚人生處。是身邪行是身邪行報。是口邪行是口邪行報。是意邪
　　　行是意邪行報。是殺生是殺生報。是不與取是不與取報。是邪婬是邪婬
　　　報。是妄語是妄語報。是兩舌是兩舌報。是惡口是惡口報。是無義語是
　　　無義語報。是貪嫉是貪嫉報。是瞋惱是瞋惱報。是邪見是邪見報。】</經>
　　娑婆世界眾生，惡性難調，故佛說諸惡業，及惡報處。非是惡報處無有，眾生
造惡，惡處即現。眾生道心清淨，惡處即隱，十法界唯心所造。
　　<經>【是慳是慳報。是毀戒是毀戒報。是瞋恚是瞋恚報。是懈怠是懈怠報
　　　。是亂意是亂意報。是愚癡是愚癡報。】</經>
　　六蔽因果報處。
　　<經>【是結戒是持戒是犯戒。是應作是不應作。是障礙是不障礙。是得罪是離
　　　罪。是淨是垢。是有漏是無漏。是邪道是正道。是有為是無為。是世間
　　　是涅槃。】</經>
　　說是處非處。
　　<經>【以難化之人心如猴故。以若干種法制御其心乃可調伏。譬如象馬悷
　　　不調加諸楚毒乃至徹骨然後調伏。如是剛強難化眾生故。以一切苦切之
　　　言乃可入律。】</經>
　　悷，惡馬難調也。馬有五種，一見鞭影即調，二得鞭乃調，三利錐刺皮乃調
，四穿肌乃調，五徹骨乃調。人亦五種難調。一見他無常便悟，二見知識無常乃悟
，三見兄弟親戚無常乃悟，四見父母無常乃悟，五自身無常極受苦惱，若遇善知識
，苦切勸誡方悟。更有一等眾生，至死不悟，便不堪言教矣。
　　<經>【彼諸菩薩聞說是已。皆曰未曾有也。如世尊釋迦牟尼佛。隱其無量自在
　　　之力。乃以貧所樂法度脫眾生。】</經>
　　釋迦牟尼佛，已福慧兩足，無有貧乏。為度眾生故，示入貧乏之中。
　　<經>【斯諸菩薩亦能勞謙。以無量大悲生是佛土。維摩詰言。此土菩薩於諸眾
　　　生大悲堅固。誠如所言。然其一世饒益眾生。多於彼國百千劫行。】</經>
　　彼國菩薩讚娑婆諸菩薩，亦能勞謙。勞者入生死疲勞，謙者謙下居於穢土。
　　何故在娑婆一世饒益眾生，多於彼國百千劫行呢？因為彼國純係善人，無須度
化者，致諸菩薩施德無地。
　　<經>【所以者何。此娑婆世界有十事善法。諸餘淨土之所無有。何等為十。以
　　　布施攝貧窮。以淨戒攝毀禁。以忍辱攝瞋恚。以精進攝懈怠。以禪定攝
　　　亂意。以智慧攝愚癡。說除難法度八難者。以大乘法度樂小乘者。以諸
　　　善根濟無德者。常以四攝成就眾生是為十。】</經>
　　何故娑婆世界有十事善法，諸餘淨土所無呢？以諸餘淨土無貧窮、毀禁、瞋恚
、懈怠、亂意、愚癡、八難、小乘、無德、及不入道眾生故。
　　<經>【彼菩薩曰。菩薩成就幾法。於此世界行無瘡疣生于淨土。維摩詰言。菩
　　　薩成就八法。於此世界行無瘡疣生于淨土。何等為八。饒益眾生而不望
　　　報。代一切眾生受諸苦惱。所作功德盡以施之。等心眾生謙下無礙。於
　　　諸菩薩視之如佛。所未聞經聞之不疑。不與聲聞而相違背。不嫉彼供不
　　　高己利。而於其中調伏其心。常省己過不訟彼短。恒以一心求諸功德。
　　　是為八法。維摩詰文殊師利。於大眾中說是法時。百千天人皆發阿耨多
　　　羅三藐三菩提心。十千菩薩得無生法忍。】</經>
　　既然娑婆世界眾生，剛強難調，菩薩若無大力，猶如杯水車薪，難奏度化之功
。故問成就幾法，於此世界行無瘡疣？
　　八法者，一饒益眾生而不望報，代一切眾生受諸苦惱，所作功德盡以施之。不
為自身求安樂，但願眾生得離苦。
　　二等心眾生謙下無礙。以平等心施一切眾生，謙下無礙。
　　三於諸菩薩視之如佛。敬菩薩如敬佛也。
　　四所未聞經，聞之不疑。於大乘甚深未曾聞法，聞之不疑。
　　五不與聲聞而相違背。不以大輕小也。
　　六不嫉彼供，不高己利，而於其中調伏其心。於彼之供不生嫉。常忖己德能
，不高己利，於不嫉彼供不高己利二事中，調伏自心。
　　七常省己過，不訟彼短。省察己過，嚴以律己。不訟彼短，寬恕於人。
　　八恒以一心求諸功德。一心上求下化。上求為功，下化為德。
　　是為八法，菩薩以此八法，於此世界行無瘡疣。
　　說是法時，百千天人，皆發無上菩提心，十千菩薩得無生法忍。
</檔>
