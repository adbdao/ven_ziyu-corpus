<檔>
<篇>維摩詰所說經</篇>
<節>維摩詰所說經句解</節>
　　　　<節>菩薩行品第十一</節>
　　<經>【是時佛說法於菴羅樹園。其地忽然廣博嚴事。一切眾會皆作金色。阿難
　　　白佛言。世尊。以何因緣有此瑞應。是處忽然廣博嚴事。一切眾會皆作
　　　金色。佛告阿難。是維摩詰文殊師利。與諸大眾恭敬圍繞。發意欲來故
　　　先為此瑞應。】</經>
　　欲同謁佛，先現瑞應。
　　<經>【於是維摩詰語文殊師利。可共見佛與諸菩薩禮事供養。文殊師利言。善
　　　哉行矣。今正是時。維摩詰即以神力。持諸大眾并師子座置於右掌。往
　　　詣佛所到已著地。稽首佛足右遶七匝。一心合掌在一面立。其諸菩薩即
　　　皆避座稽首佛足。亦繞七匝於一面立。諸大弟子釋梵四天王等。亦皆避
　　　座稽首佛足在一面立。】</經>
　　及至佛所，大眾避座，弟子稽首禮佛。
　　<經>【於是世尊如法慰問諸菩薩已各令復坐。即皆受教眾坐已定。佛語舍利弗
　　　。汝見菩薩大士自在神力之所為乎。唯然已見。於汝意云何。世尊。我
　　　其為不可思議。非意所圖非度所測。爾時阿難白佛言。世尊。今所聞
　　　香自昔未有。是為何香。佛告阿難。是彼菩薩毛孔之香。於是舍利弗語
　　　阿難言。我等毛孔亦出是香。阿難言。此所從來。曰。是長者維摩詰。
　　　從眾香國取佛餘飯於舍食者。一切毛孔皆香若此。】</經>
　　阿難問香來源，佛告言彼菩薩毛孔之香。舍利弗亦語阿難言，我等食眾香國香
飯者，毛孔亦出是香。
　　前經文言，香氣普聞三千大千世界，何故眾菩薩來臨後，阿難方聞此香呢？要
知道，香氣普聞十方，非是勢力同一也。阿難前不聞，而今始聞，乃香氣勢力不同
耳。
　　<經>【阿難問維摩詰。是香氣住當久如。維摩詰言。至此飯消。曰。此飯久如
　　　當消。曰。此飯勢力至于七日然後乃消。】</經>
　　此飯七日方消，香氣乃歇。
　　<經>【又阿難。若聲聞人未入正位食此飯者。得入正位然後乃消。已入正位食
　　　此飯者。得心解脫然後乃消。若未發大乘意食此飯者。至發意乃消。已
　　　發意食此飯者。得無生忍然後乃消。已得無生忍食此飯者。至一生補處
　　　然後乃消。】</經>
　　聲聞人入無漏法，名入正位。初果須陀洹，七番生死得解脫，初入無漏，名入
正定聚。心解脫是斷見思惑，證四果阿羅漢。發大乘意，在初住位，初住名發心住
。得無生忍，在七八九地。一生補處，是等覺菩薩。
　　<經>【譬如有藥名曰上味其有服者身諸毒滅然後乃消。此飯如是滅除一切諸煩
　　　惱毒然後乃消。】</經>
　　譬如有藥，是舉譬喻說明。
　　<經>【阿難白佛言。未曾有也。世尊。如此香飯能作佛事。佛言。如是如是。
　　　阿難。或有佛土以佛光明而作佛事。有以諸菩薩而作佛事。有以佛所化
　　　人而作佛事。有以菩提樹而作佛事。有以佛衣服臥具而作佛事。有以飯
　　　食而作佛事。有以園林臺觀而作佛事。有以三十二相八十隨形好而作佛
　　　事。有以佛身而作佛事。有以虛空而作佛事。眾生應以此緣得入律行。
　　　有以夢幻影響鏡中像水中月熱時炎如是等喻而作佛事。有以音聲語言文
　　　字而作佛事。或有清淨佛土寂寞無言無說無示無識無作無為而作佛事。
　　　如是阿難。諸佛威儀進止。諸所施為無非佛事。】</經>
　　作佛事者，度眾生成佛道也。佛告阿難，諸佛度眾生成佛道之方便，各各不同
。諸佛威儀進止，諸所施為，無非為了度眾生成佛道。
　　<經>【阿難。有此四魔八萬四千諸煩惱門。而諸眾生為之疲勞。諸佛即以此法
　　　而作佛事。是名入一切諸佛法門。】</經>
　　四魔已如上釋。八萬四千煩惱者，羅什大師云，根本煩惱有四，即貪瞋癡及等
分。等分者，即此煩惱中，貪瞋癡等分俱有也。每一根本煩惱，具二萬一千塵垢，
四根本煩惱共有八萬四千煩惱。
　　諸眾生為四魔及八萬四千煩惱所生死疲勞，佛為此故，設一切法門而作佛事。
　　<經>【菩薩入此門者。若見一切淨好佛土。不以為喜不貪不高。若見一切不淨
　　　佛土。不以為憂不礙不沒。但於諸佛生清淨心。歡喜恭敬未曾有也。諸
　　　佛如來功德平等。為化眾生故。而現佛土不同。】</經>
　　菩薩入一切諸佛法門者，於諸佛淨土穢土，不取於相，不喜不憂。但於諸佛生
清淨心，歡喜恭敬。因為諸佛功德平等，為化眾生故，現土不同耳。
　　<經>【阿難。汝見諸佛國土。地有若干而虛空無若干也。如是見諸佛色身有若
　　　干耳其無礙慧無若干也。阿難。諸佛色身威相種性。戒定智慧解脫解脫
　　　知見。力無所畏不共之法。大慈大悲威儀所行。及其壽命說法教化。成
　　　就眾生淨佛國土。具諸佛法。悉皆同等。是故名為三藐三佛陀。名為多
　　　陀阿伽度。名為佛陀。】</經>
　　諸佛國土地有若干，虛空無有若干者，例佛智慧不可限量，故曰無礙慧無若干
也。
　　戒定慧解脫解脫知見，是佛五分法身。三藐三佛陀，譯為正遍知。多陀阿伽度
，譯為如來。佛陀譯為覺者。
　　<經>【阿難。若我廣說此三句義。汝以劫壽不能盡受。正使三千大千世界滿中
　　　眾生。皆如阿難多聞第一得念總持。此諸人等以劫之壽亦不能受。如是
　　　阿難。諸佛阿耨多羅三藐三菩提無有限量。智慧辯才不可思議。阿難白
　　　佛言。我從今已往不敢自謂以為多聞。佛告阿難。勿起退意。所以者何
　　　。我說汝於聲聞中為最多聞。非謂菩薩。且止阿難。其有智者不應限度
　　　諸菩薩也。一切海淵尚可測量。菩薩禪定智慧總持辯才一切功德不可量
　　　也。阿難。汝等捨置菩薩所行。是維摩詰一時所現神通之力。一切聲聞
　　　辟支佛。於百千劫盡力變化所不能作。】</經>
　　於聲聞中，阿難多聞強記第一，非於菩薩中。菩薩智慧不可限量，聲聞辟支佛
所不能及。
　　<經>【爾時眾香世界菩薩來者。合掌白佛言。世尊。我等初見此土生下劣想。
　　　今自悔責捨離是心。所以者何。諸佛方便不可思議。為度眾生故。隨其
　　　所應現佛國異。唯然世尊。願賜少法還於彼土當念如來。】</經>
　　眾香國諸菩薩，先自悔責，然後請佛說法，俾不虛此行也。
　　<經>【佛告諸菩薩。有盡無盡解脫法門。汝等當學。何謂為盡。謂有為法。何
　　　謂無盡。謂無為法。如菩薩者。不盡有為不住無為。何謂不盡有為。謂
　　　不離大慈大捨大悲。深發一切智心而不忽忘。教化眾生終不厭惓。於四
　　　攝法常念順行。護持正法不惜軀命。種諸善根無有疲厭。志常安住方便
　　　迴向。求法不懈說法無。勤供諸佛故。入生死而無所畏。於諸榮辱心
　　　無憂喜。不輕未學敬學如佛。墮煩惱者令發正念。於遠離樂不以為貴。
　　　不著己樂慶於彼樂。】</經>
　　彼國菩薩處淨無穢，乏度生之緣，故佛為說盡無盡解脫法門。令其不捨眾生，
故曰汝等當學。
　　盡者謂有為法，有為法生滅無常，是敗壞法，故稱之曰盡。無盡者謂無為法，
無為法無生住滅相，故曰無盡。
　　如菩薩者，不盡有為，不住無為。有為雖偽，捨之則佛道不成，無為雖真，住
之則慧心不朗。故菩薩不盡有為不住無為。
　　何謂不盡有為？菩薩應起大慈大悲度眾生，度生為懷不同二乘。若菩薩無慈悲
心不度眾生，便跡同二乘矣。
　　深發一切智心是上求佛道。菩薩上求佛道而不忽忘。
　　教化眾生終不厭倦，菩薩上求下化終不厭倦也。
　　於四攝法下，係言菩薩護持正法。護持正法者，即上求下化。菩薩護持正法，
無有疲厭。
　　志常安住方便迴向。方便度眾生以成功德，迴向無上佛道以成智慧。
　　求法不懈，上求也。說法無，下化也。菩薩說法無，外道則不然。外道師
為弟子說法，法之要處，則而不說。
　　勤供諸佛，而諸佛以度眾生為本，菩薩隨佛而學，故入生死而無所畏。
　　於諸榮辱心無憂喜，不輕未學，敬學如佛。未學者當學，故不可輕。已學者當
得成就，故敬學如佛。
　　墮煩惱者令發正念，度眾生向佛道也。
　　於遠離樂，不以為貴。不如二乘，樂遠離生死也。不著己樂，有別於二乘。慶
於彼樂，樂度眾生也。
　　<經>【在諸禪定如地獄想。於生死中如園觀想。見來求者為善師想。捨諸所有
　　　具一切智想。見毀戒人起救護想。諸波羅蜜為父母想。道品之法為眷屬
　　　想。】</經>
　　凡夫禪定，增長我慢。外道禪定，是愚癡行。小乘禪定，偏空滯寂，菩薩視如
地獄。菩薩禪定，無出無入。普度一切，無時不在定中。雖在定中，不捨度生之行
。
　　於生死中，作園觀想。菩薩入生死度眾生，如遊園觀。
　　見來求者，為善師想。來求者成就我布施波羅蜜，為我善師也。
　　捨諸所有，具一切智想。應念布施為成佛之因。
　　見毀戒人，起救護想。諸波羅蜜，為父母想。諸波羅蜜皆為度眾生，能生菩薩
法身慧命。故為父母想。
　　道品之法，為眷屬想。諸道品功能助成道業，故為眷屬想。
　　<經>【發行善根無有齊限。以諸淨國嚴飾之事成己佛土行無限施具足相好。除
　　　一切惡淨身口意。生死無數劫意而有勇。聞佛無量德志而不倦。以智慧
　　　劍破煩惱賊出陰界入。荷負眾生永使解脫。以大精進摧伏魔軍。常求無
　　　念實相智慧行。於世間法少欲知足。於出世間求之無厭。而不捨世間法
　　　不壞威儀法而能隨俗。起神通慧引導眾生。得念總持所聞不忘。善別諸
　　　根斷眾生疑。以樂說辯演法無礙。淨十善道受天人福。修四無量開梵天
　　　道。勸請說法隨喜讚善。得佛音聲身口意善。得佛威儀深修善法所行轉
　　　勝。】</經>
　　發行善根者，增長善根無有齊限。
　　取諸佛淨土，成己佛土，如阿彌陀佛。
　　行無限施，是具足相好之因。
　　以清淨身口意，除一切惡。惡有十種，身三，殺盜婬；口四，惡口妄語綺語兩
舌；意三，貪瞋癡。故清淨三業，能除一切惡　。
　　入生死無數劫，其意不怯。
　　聞佛無量德，度一切眾生也。志求不倦，如佛度一切也。
　　智慧如劍，能殺煩惱。煩惱賊應以戒捉，以定縛，以慧殺。
　　不出陰界入，不能了生死。不了生死，不能荷負眾生令得解脫。
　　以大精進摧伏魔軍者，摧伏天魔也。
　　實相無相，故以無念無住求之。
　　雖行於世間，但無貪著，少欲知足。於出世間，求之無厭。雖於出世間法求之
無厭，而不捨世間度眾生。
　　不壞威儀法，持戒也。雖持戒而能隨俗也。
　　起神通慧，為度眾生也。
　　得念總持，所聞不忘。持善令不失，遮惡令不犯。
　　善別諸根，斷眾生疑。慧也。
　　樂說、演法，皆辯才也。
　　十善業是欲界人天福報。四無量心，是生色界天之因。
　　勸請佛說法，并隨順歡喜讚歎。
　　佛具八音聲，一極好音，二柔軟音，三和適音，四尊慧音，五不女音，六不誤
音，七深遠音，八不竭音。
　　得佛威儀，持戒行也，應深修轉勝。
　　<經>【以大乘教成菩薩僧。心無放逸不失眾善。行如此法。是名菩薩不盡有為
　　　。】</經>
　　菩薩僧行大乘教，度化眾生。放逸是眾惡之本，不放逸是眾善之本，故曰心無
放逸，不失眾善。是名菩薩不盡有為也。
　　<經>【何謂菩薩不住無為。謂修學空不以空為證。修學無相無作。不以無相無
　　　作為證。修學無起不以無起為證。觀於無常而不厭善本。觀世間苦而不
　　　惡生死。觀於無我而誨人不倦。觀於寂滅而不永滅。觀於遠離而身心修
　　　善。觀無所歸而歸趣善法。觀於無生而以生法荷負一切。觀於無漏而不
　　　斷諸漏。觀無所行而以行法教化眾生。觀於空無而不捨大悲。觀正法位
　　　而不隨小乘。觀諸法虛妄無牢無人無主無相。本願未滿而不虛福德禪定
　　　智慧。修如此法。是名菩薩不住無為。】</經>
　　小乘人取相住著，菩薩行大乘法，無所住而生其心，不取於相如如不動。故行
空而不住空，還入三界，救度三界。雖修無相無作無起，而不取無相無作無起。雖
觀無常苦，而不厭善本度眾生。觀世間苦，而入生死救一切。
　　一切法無我者，性空也。性空隨緣，菩薩不住於空，隨緣誨人不倦。雖觀寂滅
入涅槃，而不住涅槃永取寂滅。觀遠離煩惱遠離生死，而入惡世度眾生，身心修善
。
　　一切法畢竟空，無所歸趣，而菩薩廣行教化，歸趣善法。
　　一切法無性為性故無生，然無性即是緣成，緣成即是生，故菩薩以生法荷負一
切。
　　漏者受三界生，三界如空花，故實是無漏。而菩薩以大慈悲故，入水月三界，
度如幻眾生。
　　諸行無常，無常故空，空故無所行。菩薩雖觀法無所行，而以行法教化眾生。
　　雖觀法性空無，而隨緣不捨大悲。
　　雖觀正法無生無滅，而不隨小乘行。起大悲行，入生死度眾生。
　　雖觀諸法緣生無性，體即虛妄，無牢無主無人無相，而不以福德禪定智慧亦是
緣生如幻而不修。相反地，以度眾生故，修於福德禪定智慧。福德禪定智慧者，六
度也。福德約前三度，布施持戒忍辱。禪定是第五度，智慧是第六度，精進則攝餘
五度。
　　修如是法，是名菩薩不住無為也。
　　<經>【又具福德故不住無為。具智慧故不盡有為。大慈悲故不住無為。滿本願
　　　故不盡有為。集法藥故不住無為。隨授藥故不盡有為。知眾生病故不住
　　　無為。滅眾生病故不盡有為。諸正士菩薩以修此法。不盡有為不住無為
　　　。是名盡無盡解脫法門。汝等當學。】</經>
　　具福德者，度眾生也，故不住無為涅槃。具智慧能入生死不染，故不盡有為。
　　大慈悲度眾生，故不住無為。菩薩本願在度眾生，所以滿本願故，不盡有為。
　　無上佛道是法藥，習無上道為拔濟一切，故集法藥救眾生，乃不住無為。授法
藥於一切眾生，故不盡有為。
　　知眾生病而欲救之，故不住無為。欲滅一切眾生病，故不盡有為。
　　諸菩薩不盡有為，不住無為，是名盡無盡解脫法門，汝等當學。
　　<經>【爾時彼諸菩薩聞說是法皆大歡喜。以眾妙華若干種色若干種香。散遍三
　　　千大千世界。供養於佛及此經法并諸菩薩已。稽首佛足歎未曾有言。釋
　　　迦牟尼佛。乃能於此善行方便。言已忽然不現還到彼國。】</經>
　　彼諸菩薩讚佛已，還歸本國。
</檔>
