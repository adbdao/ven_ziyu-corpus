<檔>
<篇>維摩詰所說經</篇>
<節>維摩詰所說經句解</節>
　　　　<節>法供養品第十三</節>
　　<經>【爾時釋提桓因於大眾中白佛言。世尊。我雖從佛及文殊師利聞百千經。
　　　未曾聞此不可思議自在神通決定實相經典。如我解佛所說義趣。若有眾
　　　生聞是經法。信解受持讀誦之者。必得是法不疑。何況如說修行。斯人
　　　即為閉眾惡趣開諸善門。常為諸佛之所護念。降伏外學摧滅魔怨。修治
　　　菩提安處道場。履踐如來所行之跡。世尊。若有受持讀誦如說修行者。
　　　我當與諸眷屬供養給事。所在聚落城邑山林曠野有是經處。我亦與諸眷
　　　屬。聽受法故共到其所。其未信者當令生信。其已信者當為作護。佛言
　　　。善哉善哉。天帝。如汝所說。吾助爾喜。此經廣說過去未來現在諸佛
　　　不可思議阿耨多羅三藐三菩提。是故天帝。若善男子善女人。受持讀誦
　　　供養是經者即為供養去來今佛。天帝。正使三千大千世界如來滿中。譬
　　　如甘蔗竹稻麻叢林。若有善男子善女人。或一劫或減一劫。恭敬尊重
　　　讚歎供養奉諸所安。至諸佛滅後。以一一全身舍利起七寶塔。縱廣一四
　　　天下高至梵天表剎莊嚴。以一切華香瓔珞幢幡伎樂微妙第一。若一劫若
　　　減一劫而供養之。於天帝意云何。其人植福寧為多不。釋提桓因言。多
　　　矣世尊。彼之福德若以百千億劫說不能盡。】</經>
　　釋提桓因讚歎此經，并發願供養護持。
　　佛并校量此經功德。或一劫或減一劫，謂一小劫也。人壽十歲，每過百年增一
歲，增至八萬四千歲，謂之增劫。自八萬四千歲，每過百年減一歲，減至十歲，謂
之減劫。一增一減為一小劫。
　　<經>【佛告天帝。當知是善男子善女人。聞是不可思議解脫經典信解受持讀誦
　　　修行福多於彼。所以者何。諸佛菩提皆從是生。菩提之相不可限量。以
　　　是因緣福不可量。】</經>
　　謂聞此經典，勝上供養。
　　<經>【佛告天帝。過去無量阿僧祇劫時。世有佛號曰藥王如來應供正遍知明行
　　　足善逝世間解無上士調御丈夫天人師佛世尊。世界名大莊嚴。劫曰莊嚴
　　　。佛壽二十小劫。其聲聞僧三十六億那由他。菩薩僧有十二億。天帝。
　　　是時有轉輪聖王名曰寶蓋。七寶具足主四天下。王有千子。端正勇健能
　　　伏怨敵。爾時寶蓋與其眷屬供養藥王如來。施諸所安至滿五劫。過五劫
　　　已告其千子。汝等亦當如我以深心供養於佛。於是千子受父王命。供養
　　　藥王如來。復滿五劫一切施安。其王一子名曰月蓋。獨坐思惟。寧有供
　　　養殊過此者。以佛神力空中有天曰。善男子。法之供養勝諸供養。即問
　　　。何謂法之供養。天曰。汝可往問藥王如來。當廣為汝說法之供養。】</經>
　　佛舉過去藥王如來事，明法供養。藥王如來，化三乘眾。
　　輪王七寶，一輪寶，二象寶，三馬寶，四珠寶，五女寶，六主藏寶，七主兵寶
。有金輪王，銀輪王，銅輪王，鐵輪王。主四天下有千子者，係金輪王。
　　<經>【即時月蓋王子行詣藥王如來稽首佛足。住一面白佛言。世尊。諸供養
　　　中法供養勝。云何為法供養。佛言。善男子。法供養者諸佛所說深經。
　　　一切世間難信難受。微妙難見清淨無染。非但分別思惟之所能得。菩薩
　　　法藏所攝。陀羅尼印印之。至不退轉成就六度。善分別義順菩提法。眾
　　　經之上入大慈悲。離眾魔事及諸邪見。順因緣法。無我無人無眾生無壽
　　　命。空無相無作無起。能令眾生坐於道場而轉法輪。諸天龍神乾闥婆等
　　　所共歎譽。能令眾生入佛法藏攝諸賢聖一切智慧。說眾菩薩所行之道。
　　　依於諸法實相之義。明宣無常苦空無我寂滅之法。能救一切毀禁眾生。
　　　諸魔外道及貪著者能使怖畏。諸佛賢聖所共稱歎。背生死苦示涅槃樂。
　　　十方三世諸佛所說。若聞如是等經。信解受持讀誦。以方便力為諸眾生
　　　分別解說顯示分明。守護法故。是名法之供養。】</經>
　　月蓋王子問佛，佛即為說法供養。
　　諸佛所說深經者，於大乘中說實相第一義經也。實相第一義經，為一切世間難
信難受之法。微妙難見其理，其理清淨無染。
　　實相之法，係一法界性，體不可分，故非但分別思惟之所能得。
　　實相之法，菩薩法藏所攝，非二乘法也。能持善不失，遮惡不犯，故陀羅尼印
印之。
　　實相之法，能至不退轉，成就六度萬行。
　　實相之法，究竟了義，能達諸法深義，順於無上菩提。於一切經中最上，入大
慈悲。
　　實相之法，離眾魔事及諸邪見。
　　實相之法，順因緣法。實相無相，故無是因緣無。無屬因緣，則無自性，故無
而不無。不無則有，故曰實相無不相。然有是因緣有，因緣有則有而非有。如是非
有非無，而有而無，是知實相之法順因緣法也。
　　實相之法，離一切相，故無我人眾壽四相。順空無相無作無起。
　　實相之法，能令眾生成就佛果，坐道場轉法輪。
　　實相之法，八部鬼神所讚歎。能令眾生入佛法藏，攝諸賢聖一切智慧。
　　實相之法，說大乘菩薩所行之道。佛依於實相，說無常苦空無我寂滅之法。是
知佛說小乘法，亦依實相而說也。
　　依於實相，能救一切犯戒眾生。能令諸魔外道及貪著者怖畏。
　　實相之法，諸佛賢聖所讚歎。能背生死苦，示涅槃樂，十方三世諸佛所說。若
聞實相之法，自覺覺他，以守護法故，是名法供養。
　　<經>【又於諸法如說修行。隨順十二因緣。離諸邪見得無生忍。決定無我無有
　　　眾生。而於因緣果報。無違無諍離諸我所。依於義不依語。依於智不依
　　　識。依了義經不依不了義經。依於法不依人。隨順法相無所入無所歸。
　　　無明畢竟滅故。諸行亦畢竟滅。乃至生畢竟滅故。老死亦畢竟滅。作如
　　　是觀。十二因緣無有盡相。不復起見。是名最上法之供養。】</經>
　　上來敘述於深法信解受持，及深法之功德，今明於深法如說修行。
　　隨順十二因緣，離諸邪見……
　　是明順因緣法，順因緣法者是佛道。佛道知自性是因緣，外道執因緣為自性。
順十二因緣，知此生故彼生，是依他起法無有自性。故離諸邪見，得無生忍，決定
無有四相。然理不礙事，故於因緣果報，無違無諍。知無明緣行，行緣識……乃至
生緣老死。
　　然老死無有自性，依生之因緣而有；生無自性，依有之因緣而；有無自性，依
取之因緣而有；取無自性，依愛之因緣而有；愛無自性，依受之因緣而有；受無自
性，依觸之因緣而有；觸無自性，依六入因緣而有；六入無自性，依名色因緣而有
；名色無自性，依識之因緣而有；識無自性，依行之因緣而有；行無自性，依無明
因緣而有；無明無自性，虛妄而有。此即所謂此生故彼生也。以一切有法體皆虛妄
，故離諸我所。
　　依義不依語。至理無言，因言而顯理，語是假言，理是實義，故依義不依語。
　　依智不依識。智達實義，識辨假名，故依智不依識。
　　依了義經，不依不了義經。了義經徹乎深理，不了義經，為度淺機，方便施設
，明理未深，故依了義經，不依不了義經。
　　依法不依人。法者實相，真實可依。不以人勝而背法也。
　　隨順法相者，如實知法相如幻假有，故無所入無所歸。一切染淨法，悉皆幻化
相也。
　　無明畢竟滅故，諸行亦畢竟滅，乃至生畢竟滅故，老死亦畢竟滅。
　　此明十二因緣無相即實相也。知是虛妄，故無明滅。無明滅則行滅，行滅則識
滅……乃至生滅則老死滅。諸幻滅盡，實相不動。
　　作如是觀，十二因緣無有盡相。以十二因緣，無性任緣，任緣無性，故無有盡
相。
　　如是隨順十二因緣，自然離諸邪見，便得無生忍。何以故？以十二因緣任緣無
性，無性則無生，乃得無生忍。是名最上法供養。
　　<經>【佛告天帝。王子月蓋從藥王佛。聞如是法得柔順忍。即解寶衣嚴身之具
　　　。以供養佛白佛言。世尊。如來滅後我當行法供養守護正法。願以威神
　　　加哀建立。令我得降魔怨修菩薩行。佛知其深心所念。而記之曰。汝於
　　　末後守護法城。天帝。時王子月蓋見法清淨。聞佛授記以信出家。修集
　　　善法精進不久。得五神通逮菩薩道。得陀羅尼無斷辯才。於佛滅後以其
　　　所得神通總持辯才之力。滿十小劫。藥王如來所轉法輪隨而分布。月蓋
　　　比丘以守護法勤行精進。即於此身化百萬億人。於阿耨多羅三藐三菩提
　　　立不退轉。十四那由他人深發聲聞辟支佛心。無量眾生得生天上。】</經>
　　得柔順忍，順於實相也。依仁王經，在四五六地。觀文自明，不另解釋。
　　<經>【天帝。時王寶蓋豈異人乎。今現得佛號寶炎如來。其王千子即賢劫中千
　　　佛是也。從迦羅鳩孫為始得佛。最後如來號曰樓至。月蓋比丘即我身
　　　是。如是天帝。當知此要。以法供養於諸供養為上。為最第一無比。是
　　　故天帝。當以法之供養供養於佛。】</經>
　　文顯易明，觀文自解。
</檔>
