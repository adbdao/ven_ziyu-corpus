<檔>
<篇>維摩詰所說經</篇>
<節>維摩詰所說經句解</節>
　　　　<節>囑累品第十四</節>
　　囑累者，流通分也，囑菩薩流通此經。佛不付囑阿難，而付囑彌勒，以彌勒受
記作佛也。
　　<經>【於是佛告彌勒菩薩言。彌勒。我今以是無量億阿僧祇劫所集阿耨多羅三
　　　藐三菩提法。付囑於汝。如是輩經於佛滅後末世之中。汝等當以神力廣
　　　宣流布於閻浮提無令斷絕。所以者何。未來世中當有善男子善女人。及
　　　天龍鬼神乾闥婆羅剎等。發阿耨多羅三藐三菩提心樂于大法。若使不聞
　　　如是等經則失善利。如此輩人聞是等經。必多信樂發希有心當以頂受隨
　　　諸眾生所應得利而為廣說。】</經>
　　此經是阿耨多羅三藐三菩提法，故末法時期，發阿耨多羅三藐三菩提心者，當
聞是經。若不聞此經，則墮二乘，失於善利。若聞此經，便能自利而為眾生說。
　　<經>【彌勒當知。菩薩有二相。何謂為二。一者好於雜句文飾之事。二者不畏
　　　深義如實能入。若好雜句文飾事者。當知是為新學菩薩。若於如是無染
　　　無著甚深經典。無有恐畏能入其中。聞已心淨受持讀誦如說修行。當知
　　　是為久修道行。】</經>
　　菩薩有二相，一好雜句文飾，二不畏深義，如實能入。當知雜句文飾，是顯理
筌蹄，理雖以文顯，而文卻非理，故為新學菩薩。
　　若能達理無滯，於此甚深經典，隨順能入，乃至如說修行，當知是久修菩薩。
　　<經>【彌勒。復有二法。名新學者。不能決定於甚深法。何等為二。一者所未
　　　聞深經。聞之驚怖生疑不能隨順。毀謗不信而作是言。我初不聞從何所
　　　來。二者若有護持解說如是深經者。不肯親近供養恭敬。或時於中說其
　　　過惡。有此二法。當知是為新學菩薩。為自毀傷。不能於深法中調伏其
　　　心。】</經>
　　出新學菩薩二過，一者毀謗深經。二者說護持深經者過。
　　<經>【彌勒。復有二法。菩薩雖信解深法。猶自毀傷而不能得無生法忍。何等
　　　為二。一者輕慢新學菩薩而不教誨。二者雖解深法而取相分別。是為二
　　　法。】</經>
　　久學菩薩，亦應有所警惕，否則猶自毀傷，不能得無生忍。一者輕慢新學，二
者取相分別。
　　<經>【彌勒菩薩聞說是已白佛言。世尊。未曾有也。如佛所說。我當遠離如斯
　　　之惡奉持如來無數阿僧祇劫所集阿耨多羅三藐三菩提法。若未來世善男
　　　子善女人求大乘者當令手得如是等經。與其念力。使受持讀誦為他廣說
　　　。世尊。若後末世有能受持讀誦為他說者。當知皆是彌勒神力之所建立
　　　。佛言。善哉善哉彌勒。如汝所說。佛助爾喜。於是一切菩薩合掌白佛
　　　。我等亦於如來滅後。十方國土廣宣流布阿耨多羅三藐三菩提法。復當
　　　開導諸說法者令得是經。】</經>
　　彌勒與諸菩薩，發願護持是經。
　　<經>【爾時四天王白佛言。世尊。在在處處城邑聚落山林曠野。有是經卷讀誦
　　　解說者。我當率諸官屬為聽法故往詣其所擁護其人。面百由旬令無伺求
　　　得其便者。】</經>
　　四天王，護四部洲，發願護持是經，及擁護持經人，一切鬼神，百由旬內，無
得其便者。
　　<經>【是時佛告阿難。受持是經廣宣流布。阿難言唯然。我已受持要者。世尊
　　　。當何名斯經。佛言。阿難。是經名為維摩詰所說。亦名不可思議解脫
　　　法門。如是受持。佛說是經已。長者維摩詰。文殊師利。舍利弗。阿難
　　　等。及諸天人阿修羅一切大眾。聞佛所說皆大歡喜。】</經>
　　阿難是持佛法藏人，佛令持經。並出經名，為維摩詰所說，及不可思議解脫法
門。
　　經是維摩詰所說，為何云聞佛所說？當知無論菩薩說、弟子說、天說、化人說
，凡合於二諦者，皆是佛說。
維摩詰所說經句解終
</檔>
