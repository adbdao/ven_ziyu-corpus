<檔>
<篇>中論要解</篇>
<節>中論要解</節>

　　　　觀縛解品第十六
　　五陰皆空，眾生不知，執實有五陰其法。復於五陰執有我，於我更執有生死。
眾生往來於生死，名之為縛。外人以為，既然眾生往來生死為縛，何得謂一切法空
？<答>答曰：</答>
　　<經>【諸行往來者　常不應往來
　　　無常亦不應　眾生亦復然】</經>
　　破往來即破生死，破往來生死即破縛，故首破諸行往來。
　　若謂諸行往來生死者，常則不應往來，無常亦不應往來。何以故？常則無生死
，無生死故不應往來。無常則不存在，若有存在即非無常。既然無常不存在，故亦
不應往來。既無往來，故無有縛。
　　眾生亦復然，眾生者眾因緣生無有自性，故亦無眾生受往來生死縛也。
　　<經>【若眾生往來　陰界諸入中
　　　五種求盡無　誰有往來者】</經>
　　若眾生往來陰界入中，五種推求不可得，故無眾生往來生死也。色受想行識五
陰為根本，乃有六根十二入十八界，故陰界入者，總是五陰。
　　眾生者眾因緣生──我也。無陰執陰為法我執，復於五陰中執我，為人我執，
復於我執有生滅，皆眾生之顛倒見。今於色受想行識五種法中，求我終不可得，既
然我不可得，有誰往來生死呢？
　　例如於色陰中求我不可得。若謂即色是我，不如道理。若即色是我者，應是色
滅我亦滅。今色雖滅，而我不滅，故知即色無我。若謂離色有我，應是色身造罪，
我不受報。而我實受報，故知離色亦非我。其餘受想行識四陰，以理推求，亦皆無
我。故經云四大苦空，五陰無我。既然無我，有誰往來生死？
　　<經>【若從身至身　往來即無身
　　　若其無有身　則無有往來】</經>
　　若從身至身，往來即無身。若往來生死，即無身也。人死而生天，謂之往來。
若人身決定有，便不應滅，如是則生天者還是人身，不應是天身。
　　如果人身滅，滅則已矣，焉能更生？既然身不滅不能生，身滅亦不能生，故知
往來輪轉六道者無身也。既然無身，則無往來生死也。
　　或問曰，既然有身無身，均無往來生死，何故佛說有六道輪迴？當知真如隨緣
有六道，真如非無。六道無性是真如，六道非有。真如性本空，六道相如幻，無一
法可得。
　　<經>【諸行若滅者　是事終不然
　　　眾生若滅者　是事亦不然】</經>
　　諸行即往來也。諸行性空，不應有滅，故是事終不然。眾生因緣幻有，幻有非
實，無法可滅，故是事亦不然。
　　<經>【諸行生滅相　不縛亦不解
　　　眾生如先說　不縛亦不解】</經>
　　諸行性空，其生滅相幻有非實，故不縛亦不解。眾生如先說，於五法中推求不
可得。故不縛亦不解。
　　<經>【若身名為縛　有身則不縛
　　　無身亦不縛　於何而有縛】</經>
　　若謂五陰身名為縛，當先有五陰身，後來能縛「縛」之，方謂有身受縛。如是
則先有五陰身時，則無有縛也。
　　無身亦不縛。既然無身，誰當受縛？故無身亦不縛。既然有身無身皆不縛，於
何而有縛？
　　<經>【若可縛先縛　則應縛可縛
　　　而先實無縛　餘如去來答】</經>
　　若可縛先縛，則應縛可縛。若謂可縛以前，先有能縛者，可以說能縛縛可縛。
然可縛之先，實無能縛，何得謂縛可縛？何以故？能縛所縛相待假立，待能縛假立
可縛，待可縛假立能縛。今先有能縛而無可縛，不待可縛焉有能縛？故曰而先實無
能縛也。
　　一切法無非相待假立，有名無實，故知一切法空。餘如去來答，如去來品中說
，已去未去去時，皆無去法。今已縛未縛縛時，亦無能縛可縛之法也。以無縛故，
次破於解。
　　<經>【縛者無有解　無縛亦無解
　　　縛時有解者　縛解則一時】</經>
　　縛者無有解，既然已縛，云何謂解？無縛亦無解，未縛時何用解？縛時有解者
，縛解則一時。縛解不得一時，以縛解相違，縛則非解，解則非縛。
　　<問>問曰：</問>離生死得涅槃謂之解脫，何得謂無解？<答>答曰：</答>
　　<經>【若不受諸法　我當得涅槃
　　　若人如是者　還為受所縛】</經>
　　若人言不受生死縛，我當得涅槃解。此人是有所得，當知有所得於涅槃，即是
受涅槃所縛。故無所得為佛道，有所得為外道。
　　<經>【不離於生死　而別有涅槃
　　　實相義如是　云何有分別】</經>
　　生死如幻無性，即是涅槃，無性隨緣幻現諸法，即有生死。故不是離於生死，
別有涅槃也。一切諸法，無非實相。實相無相，假名涅槃，實相一切相，假名生死
。實相義如是，云何有分別？
</檔>
