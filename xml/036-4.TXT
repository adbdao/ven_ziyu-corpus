<檔>
<篇>中論要解</篇>
<節>中論要解</節>

　　　　觀六情品第三
　　<問>問曰：</問>經中說有六情，焉得謂一切法空？所謂：
　　<經>【眼耳及鼻舌　身意等六情
　　　此眼等六情　行色等六塵】</經>
　　眼耳鼻舌身意，是為六情。眼能見色，耳能聞聲，鼻能嗅香，舌能嚐味，身能
覺觸，意能知法。是知一切法有，焉能謂一切法空？
　　<經>【是眼則不能　自見其己體
　　　若不能自見　云何見餘物】</經>
　　論主<答>答曰：</答>是眼則不能，自見其己體。
　　今僅論眼根，則可例知餘根。汝謂眼能見色，當知眼根本身即是色法，見應先
見近，後及遠，若謂眼能見色，理應先見自色，後及餘物。今者近色尚不能見，何
能遠見餘物？
　　<問>問曰：</問>眼雖不能自見其色，但能遠見他色。譬如火雖不自燒，卻能燒他。
　　<經>【火喻則不能　成於眼見法
　　　去未去去時　已總答是事】</經>
　　<答>答曰：</答>汝舉喻不當，火喻不能譬喻眼見法。例如過去未來現在互相形成。已去
未去形成去時，已去去時形成未去，去時未去形成已去。眼見色亦復如是，如經云
緣眼色生眼識，三事和合觸。觸有六種，曰眼觸耳觸鼻觸舌觸身觸意觸，眼觸名之
為見。
　　然此見是因緣生法，無有自性。眼根與色和合，乃有眼識。眼根與識和合，乃
能見色。眼識與色和合，乃成眼見。此見不在眼，不在色，不在識，必待三事和合
，方假現有見。
　　假設見在眼根，見既在眼，應是無色仍能見物。今無色則不能見物，當知見不
在眼。有色始能見色，無色不能見色，似是見在色。若見在色，應是色見眼，焉得
謂眼見色？見亦不在識，若見在識，應是無眼無色，識應自見。且經有明文，緣眼
色生眼識。若無眼無色，何有於識？故三事和合觸，乃有於見。既然因緣和合有見
，故知見本空也。
　　所以其道理已於已去未去去時中總答，火不能喻眼見法也。
　　<經>【見若未見時　則不名為見
　　　而言見能見　是事則不然】</經>
　　緣眼色，生眼識，三事和合觸，名之為見。見若未見時，乃眼色識三事未和合
，尚未成觸之時也。未成觸時，則不名為見。
　　而言見能見，是事則不然。如果眼色識三事未和合，而言見自能見，是事則不
然。
　　<經>【見不能有見　非見亦不見
　　　若已破於見　則為破見者】</經>
　　見不能有見，謂見不能自見也。見若欲見，須待眼色識三事和合觸，方能有見
。既然見是三事和合而有，當知見無自性。無自性云何能見？故曰見不能有見。
　　非見亦不見。非見即三事未和合未成觸時，此時亦不能有見。換句話說，三事
和合之見無自性不能見色，未和合時無見，亦不能見色。
　　三事和合不能見，未和合無見亦不能見。若已破於見，則為破見者。見者即人
，人為能見者。
　　破於見，即破三事和合見，及破未和合之非見。云何和合見，及未和合非見，
俱無見者之人呢？假使眼色識三事和合觸中有人，則應為眼色識人四事和合成見。
若無人和合，則和合中無人。以理推尋，於和合中，眼還歸於眼，色還歸於色，識
還歸於識，則何處有見者？
　　非見中無三事和合，無眼色識，焉得有見者之人？以離眼色識，別無有人故。
故曰若已破於見，則為破見者。
　　<經>【離見不離見 見者不可得
　　　以無見者故 何有見可見】</經>
　　所以離見或不離見，見者皆不可得。以無見者故，則能見之眼，所見之色云何
可得？何有見，能見之眼也，何有可見，所見之色也？
　　<經>【見可見無故 識等四法無
　　　四取等諸緣 云何當得有】</經>
　　見可見無故，識等四法無。雜阿含經云緣眼色生眼識，三事和合觸，緣觸受，
緣受愛，緣愛取，緣取有，緣有生，緣生老病死……
　　既無能見之眼與所見之色，識則不生。無眼色識故，則觸性空，觸性空故則受
性空，受性空故則愛性空，故曰識等四法無。
　　愛無則取無，取有四種，即欲取、見取、戒取、我語取。故曰四取等諸緣，云
何當得有？如是取無則有無，有無則生無，生無則老死無。終至不生亦不滅也。
　　<經>【耳鼻舌身意　聲及聞者等
　　　當知如是義　皆同於上說】</經>
　　同理則知耳鼻舌身意，聲及聞者等亦無，皆同於眼及色塵也。
</檔>
