<檔>
<篇>蓮鄉集</篇>
<節>蓮鄉集</節>
　　　　<節>二諦尋源</節>
　　　　　二
　　法華玄義卷二下云：「四諦名興，從廣至略。次辨二諦，二諦語通，別顯中道
。次明三諦，三諦猶帶方便，直顯真實。次明一諦，一諦猶有名相，次明無諦。」
　　大般涅槃經卷十二云：
　　「爾時文殊師利菩薩白佛言，世尊！所說世諦第一義諦，其義云何？世尊！第
一義中有世諦不？世諦之中有第一義不？如其有者即是一諦，如其無者將非如來虛
妄說耶？善男子！世諦者即第一義諦。世尊！若爾者則無二諦。佛言，善男子！有
善方便隨順眾生說有二諦。善男子！若隨言說則有二種。一者世法，二者出世法。
善男子！如出世人之所知者名第一義諦，世人知者名為世諦。善男子！五陰和合稱
言某甲，凡夫眾生隨其所稱，是名世諦。解陰無有某甲名字離陰亦無某甲名字，出
世之人如其性相而能知之，名第一義諦。」
　　又曰：
　　「復次善男子！有八苦相名為世諦。無生無老無病無死，無愛別離無怨憎會無
求不得無五盛陰，是名第一義諦。」
　　又曰：
　　「依因父母和合而生，名為世諦。十二因緣和合生者，名第一義諦。」
　　中論稱第一義諦世俗諦，如觀四諦品云：
　　「諸佛依二諦，為眾生說法，一以世俗諦，二第一義諦，若人不能知，分別於
二諦，則於深佛法，不知真實義，若不依俗諦，不得第一義，不得第一義，則不得
涅槃。」
　　大寶積經彌勒菩薩問八法會第四十一云：
　　「佛告彌勒，云何菩薩摩訶薩，成就善知方便？彌勒！若菩薩摩訶薩，善知世
諦，善知第一義諦，善知二諦，彌勒！如是諸菩薩摩訶薩，畢竟成就善知方便。」
　　正法念處經，爾時世尊而說偈言：
　　「若人知二諦，勇猛諦知見，彼行第一道，捨離生死處。」
　　大乘本生心地觀經卷七云：
　　「出家菩薩處於空閑，親近供養一切諸佛菩薩，一切智者，常樂聽聞甚深妙法
，心生渴仰恒無厭足，善能分別二諦真理，斷除二障，通達五明，說諸法要，能決
眾疑，以是因緣，即得名為般若波羅蜜。」
　　大方廣總持寶光明經卷二云：
　　「真俗二諦能了知，諦求如是微妙法，善能方便入王城，如是遍遊悉周匝。」
　　成實論卷一云：
　　「復次佛說二諦，所謂世諦第一義諦。是故智者所不能壞，凡夫無智亦不與諍
。又佛不與世間共諍。世間謂有，佛亦說有；世間謂無，佛亦說無。是故無諍。以
其無諍故不可壞。」
　　成實論卷十云：
　　「問曰，若說無我亦是邪見，此事云何？答曰，有二諦。若說第一義諦，有我
是為身見；若說世諦，無我是為邪見。若說世諦故有我，第一義諦故無我，是為正
見。又第一義諦故說無，世諦故說有，不墮見中，如是有無二言皆通。如虎啗子，
若急則傷，若緩則失。如是若定說我則墮身見，定說無我則墮邪見。又過與不及二
俱有過。若定說無是則為過，若定說有我是名不及。故經中說，應捨二邊。若第一
義諦故說無，世諦故說有，名捨二邊行於中道。又佛法名不可諍勝。若說第一義諦
故無，則智者不勝；若說世諦故有，則凡夫不諍。又佛法名清淨中道非常非斷。第
一義諦無故非常，世諦有故非斷。」
　　瑜伽師地論，稱勝義諦世俗諦，如卷十四云：
　　「今此頌中，顯世俗諦非無作用及與隨轉，又由勝義無有作者及與受者由世俗
故而得宣說自作自受。」
　　菩薩瓔珞本業經佛母品第五云：
　　「爾時敬首菩薩白佛言。佛及菩薩二。初照智從何而生？寂照寂照（應為寂照
照寂）之義復云何？二諦法性為一為二？為有為無？第一義諦復當云何？佛言，佛
子！所謂有諦無諦、中道第一義諦，是一切諸佛菩薩智母。乃至一切法，亦是諸佛
菩薩智母。所以者何？諸佛菩薩從法生故。佛子！二諦者。世諦有故不空，無諦空
故不有。二諦常爾故不一，聖照空故不二。有佛無佛法界不變故不空，第一無二故
不有。無佛有佛法界二相故不一，諸法常清淨故不二。諸佛還為凡夫故不空，無無
故不有。空實故不一，本際不生故不二。不壞假名諸法相故不空，諸法即非諸法故
不有。法非法故不二，非非法故不一。佛子！二諦義者，不一亦不二，不常亦不斷
，不來亦不去，不生亦不滅。而二相即聖智無二，無二故是諸佛菩薩智母。佛子！
十方無極剎土諸佛，皆亦如是說。吾今為是大眾略說明月瓔珞經中二諦要義。」
　　金剛般若波羅蜜經破取著不壞假名論卷上云：
　　「佛所說法咸歸二諦。一者俗諦，二者真諦。俗諦者，謂諸凡夫聲聞獨覺菩薩
如來，乃至名義智境業果相屬。真諦者，謂即於此都無所得，如說第一義，非智之
所行，何況文字？乃至無業無業果，是諸聖種性。是故此般若波羅蜜中說不住布施
，一切法無相，不可取不可說，生法無我無所得，無能證無成就，無來無去等，此
釋真諦。又說內外世間出世間，一切法相及諸功德，此建立俗諦。如是應知。」
</檔>
