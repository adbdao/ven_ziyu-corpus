<檔>
<篇>蓮鄉集</篇>
<節>蓮鄉集</節>
　　　　<節>教理行果</節>
　　　　　一
　　釋摩訶衍論卷一曰：法有四種，教理行果，各差別故。
　　所謂教法，是佛言教，乃隨順眾生根機而說。如三皈五戒十善，四諦十二因緣
六度等。所謂理法，即契經中，真如法性是。一切法體性平等，離虛妄之假，絕執
著之實。離虛妄之假者，離凡夫執一切法實有也；絕執著之實者，絕二乘聖人執空
為實。二乘不知法性平等，真如隨緣現諸法，諸法無性是真如。一切法無性隨緣，
則常空而常有；一切法隨緣無性，則常有而常空。故一切法體性平等，離虛妄之假
，絕執著之實，此即理法。
　　所謂行法，眾生根機不同，於佛教理契入有大小偏圓，雖同依教理而立行，其
行有種種差別。所謂果法，即無上妙覺果，萬德圓滿，無有窮盡。
　　是知教理為所依，眾生於佛教理，依解立行。至於果法，為眾生所期。教理為
佛所說，教以顯理，理以成教，令眾生因教而契理，因教理而立行，因行而證涅槃
果德。眾生修學佛道，必先信佛之言教，進而解其義理，進而慧解立行，因修行而
契果德。故法有教理行果者，即明其修證次第。
　　　　　二
　　佛依二諦說法，一以世俗諦，二第一義諦。世俗諦說有，第一義諦說空。佛於
凡夫說有為實，於聖說空亦為實。何故說有說空皆實？因為真如法性，以無性為性
，無性故能隨緣，隨緣故是無性。無性為空，隨緣為有。無性隨緣，故於凡說有為
實，隨緣無性，故於聖說空亦為實。所以佛言，世間與我諍，我不與世間諍，世間
說有，我亦說有，世間說空，我亦說空。
　　教理者，二諦也。言教者世俗諦，義理者第一義諦。有教無理，便成戲論，有
理無教，眾生不能得益。有教有理，方是佛說。故佛依二諦說法，乃能教理圓融。
　　三乘皆依教理立行，然因根機不同，所立之行，乃有高下。聲聞乘以教為重，
乃以四諦立知苦斷集修道證滅行，急取涅槃不度眾生。辟支佛乘，以理為重，乃以
十二因緣，立還滅行，亦復急取涅槃不度眾生。菩薩以行為貴，運智慧起大悲，以
六度萬行，普度一切眾生。故三乘皆依教理，以慧解不同，唯菩薩續佛慧命，普度
眾生。
　　至於人天乘，亦是依教理立行。依佛三歸五戒十善，立其善行。教理行廣說無
量，略說不出戒定慧。戒定慧為入道之次第。戒為三乘同遵，依之可入佛道。佛道
者，定慧二道也。故佛說由戒生定，由定生慧。修行圓滿，即得五分法身。
　　故佛法無上，戒為其根。戒品雖繁，總說不出十種淨戒，即不殺不盜不婬，不
妄語不惡口不綺語不兩舌，不貪不瞋不痴。若能持之清淨，便能得定生慧。
　　佛教徒若能信受佛語依教奉行，便是不違教理也。若欲信受佛語依教奉行，便
應不作諸惡奉行眾善。故佛依二諦說法，即教法理法也，教理為一切所依，然後慧
解立行，由行證果。教理為一切同依，起修各立別行，證果是所同期。
　　　　　三
　　我國十宗，律宗、三論宗、天台宗、賢首宗、慈恩宗、禪宗、密宗、淨土宗、
俱舍宗、成實宗。除俱舍為小乘有宗，成實為小乘空宗，其餘八宗，皆大乘宗。十
宗一皆以教理為依。十宗所不同者，行法也。故諸宗所同者，教理也，所異者修行
方便也。
　　教理為諸佛所說妙法，為諸宗所同依。諸宗依教理，各立所行，各依修行方便
，趣於佛果。故知其同異，則知入各宗矣。有人以為各宗以教理有異，誤也。
　　法門無量，眾生不能遍行，故擇其對機者而行之，乃有諸宗之不同。行法雖各
不同，而所依教法理法則一。故學佛者，必先入教理，而後立行，方能趣果。而教
理者，佛依二諦而說，欲知教理，必先知二諦，是知二諦之重要也。學宜廣而行宜
專，學人不可不知。
</檔>
