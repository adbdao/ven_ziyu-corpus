<檔>
<篇>普賢行願品</篇>
<節>普賢行願品述義</節>
<節>大方廣佛華嚴經入不思議解脫境界普賢行願品述義</節>
　　　　　　　　　　　　　　　　　　　　　　　　　　罽賓國三藏般若奉詔譯
　　　　　　　　　　　　　　　　　　　　　　　　　　　　　　　釋智諭撰解
　　本品即六十華嚴與八十華嚴之入法界品，故文旨皆在入一真法界。然此品經文
，唯見於四十華嚴。四十卷華嚴。皆名「入不思議境界普賢行願品」，今此普賢行
願品述義，即四十華嚴之第四十卷。（全名如題）
　　四十華嚴，係天竺烏荼國王書呈唐德宗者。於唐貞元十一年十一月十八日進奉
梵夾，十二年六月五日，奉詔於長安崇福寺譯，十四年二月二十四日，譯畢進上。
大正藏第十冊八四八頁，記載有文。
　　清涼國師號華嚴菩薩，為普賢行願品作疏，華嚴五祖宗密作疏鈔，極為詳盡，
請讀者參閱。（見卍續藏第七冊）
　　　　<節>釋經題</節>
　　品題全文，應為「大方廣佛華嚴經入不思議解脫境界普賢行願品」。罽賓國三
藏般若奉詔譯。
　　<經>【大方廣】</經>
　　大方廣三字，表所證之法，亦即所入之法界。大者言其體，方者言其相，廣者
言其用。故大方廣，其義即體相用也。大者無所不包，是法界體性。方者以軌範為
功，是法界之相。廣者業用無邊，無所不造，是法界之用。
　　法界無界，等同虛空，無有分別，故其體無量是曰大。虛空無有分別，即是橫
遍豎窮，是故軌範一切，業用無邊，是曰方廣。所以大方廣，即所入之不思議解脫
境界。
　　大者理圓，方廣者事周。理借事現，事以理成。無事則理不可見，無理則事無
以立，故法界理事無礙，以大方廣言之。
　　<經>【佛華嚴】</經>
　　佛華嚴者，表能證之人。佛是自覺覺他覺滿，乃得果之人。華表菩薩萬行，乃
修因之人。嚴謂莊嚴，菩薩修因，成就諸佛果德。故大方廣表所入之法界，佛華嚴
乃能入法界之人。
　　<經>【經】</經>
　　梵語修多羅，有貫穿義，為佛所說，眾生遵循，可登彼岸。
　　<經>【入不思議解脫境界】</經>
　　心無所住為能入之智，法界無界為所入之境，能所契合，稱之為入。
　　不思議者，法界如虛空，無形無相而橫遍豎窮，橫遍豎窮而無形無相。無形無
相則無，橫遍豎窮則有。無形無相而橫遍豎窮，則無賅有。橫遍豎窮而無形無相，
則有徹無。賅有之無，雖無而常有，徹無之有，雖有而恒無。如是法界，言語道斷
，心行亦滅。心行處滅故不可思，言語道斷故不可議。故曰不思議。
　　解脫者，心無所住則人我空，法界無界則法我空，我法二空，則一絲不掛，一
塵不染，是謂解脫。
　　境界者，一真法界，猶如虛空。虛空非有，而分十方。十方虛空，一皆非有。
故法界者，不得謂有，不得謂無。有而非有，非有而有，無而不無，不無而無，是
其境界也。
　　<經>【普賢】</經>
　　約化德曰普，行入法界普化十方也。約性德曰賢，德圓鄰極為眾生之師範也。
　　<經>【行願】</經>
　　其行普化十方橫遍也。其願無有窮盡豎窮也。
　　<經>【品】</經>
　　品者，即經目也。
　　<經>【罽賓國三藏般若奉詔譯】</經>
　　罽賓，北天竺國名。三藏者，通達經律論者，稱三藏法師。般若罽賓國人，貌
魁梧持戒謹嚴。唐德宗貞元年間，譯四十華嚴經。
</檔>
