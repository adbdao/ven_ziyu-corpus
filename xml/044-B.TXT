<檔>
<篇>普賢行願品</篇>
<節>普賢行願品述義</節>
　　　　釋經文
　　<經>【爾時普賢菩薩摩訶薩。稱歎如來勝功德已。告諸菩薩及善財言。善男子
　　　。如來功德。假使十方一切諸佛經不可說不可說佛剎極微塵數劫。相續
　　　演說不可窮盡。】</經>
　　此經序分，在四十卷經第一卷。第一卷序分云：「如是我聞，一時佛在室羅筏
城，逝多林給孤獨園大莊嚴重閣，與菩薩摩訶薩五千人俱……」
　　爾時普賢菩薩摩訶薩。普賢二字，見如前釋。菩薩具云菩提薩埵，菩提譯為覺
，薩埵譯為有情，故菩薩譯為覺有情。菩薩既能自覺，復能覺悟有情。若自覺覺他
覺滿，便名為佛。今自覺覺他尚未覺滿，但名菩薩。復次自覺者上求佛道，覺他者
下化眾生，故菩薩乃上求下化之聖者。摩訶薩應作摩訶薩埵，譯為大有情。地上菩
薩稱菩薩摩訶薩。
　　稱歎如來功德已，係接第三十九卷文，第三十九卷有云「我今欲說佛功德海一
滴之相」，於是便以偈讚佛。
　　佛功德不可思議，故假使十方一切諸佛，經不可說不可說佛剎極微塵數劫，相
續演說不可窮盡。
　　佛剎即一個佛所化之國土，換句話說，即一個三千大千世界。十方諸佛，經不
可說不可說三千大千世界極微塵數劫……。
　　一由旬（約四十里）為八俱盧舍，一俱盧舍為五百弓，一弓為四肘，一肘為二
四十指橫布，一指為三節，一指節為七麥量，一麥量為七蝨量，一蝨量為七蟣量，
一蟣量為七游隙塵，一游隙塵為七牛毛塵，一牛毛塵為七羊毛塵，一羊毛塵為七兔
毛塵，一兔毛塵為七透水塵，一透水塵為七透金塵，一透金塵為七微塵，一微塵為
七極微塵，一極微塵為七鄰虛塵。
　　人壽十歲，每過百年增一歲。增至八萬四千歲。由八萬四千歲，每過百年減一
歲，減至十歲。一增一減為一小劫，二十小劫為一中劫，四中劫為一大劫。故不可
說不可說佛剎極微塵數劫，極為久遠。
　　十方諸佛，相續不斷演說如來功德,不可窮盡。
　　<經>【若欲成就此功德門。應修十種廣大行願。何等為十。一者禮敬諸佛。二
　　　者稱讚如來。三者廣修供養。四者懺悔業障。五者隨喜功德。六者請轉
　　　法輪。七者請佛住世。八者常隨佛學。九者恒順眾生。十者普皆迴向。】</經>
　　普賢菩薩，告諸菩薩及善財菩薩言，欲成就此功德門，應修十種大願。即禮敬
諸佛，乃至普皆迴向。
　　<經>【善財白言。大聖。云何禮敬乃至迴向。普賢菩薩。告善財言。善男子。
　　　言禮敬諸佛者。所有盡法界。虛空界。十方三世一切佛剎極微塵數諸佛
　　　世尊。我以普賢行願力故。起深信解。如對目前。】</經>
　　善財菩薩請問，云何是十種大願？普賢菩薩於是分別解說之，先答禮敬諸佛，
禮是身業清淨，敬是意業清淨。
　　盡法界虛空界十方諸佛者橫遍也，三世諸佛者豎窮也。橫遍豎窮一切佛剎極微
塵數諸佛世尊。我以普賢行願力，普化十方橫遍也，無有窮盡豎窮也，此是普賢行
願力。
　　起深信解（宋明本作深心信解），如對目前，如佛現前也，諸佛法身橫遍豎窮
，唯是一心，唯心所現，唯心所造。故起深信解時，佛即心，心即佛，同是一真法
界，無有隔礙，是以如對目前。
　　<經>【悉以清淨身語意業。常修禮敬。】</經>
　　悉以清淨身語意，能禮敬之相也。身清淨則無殺盜婬，語清淨則無妄語惡口綺
語兩舌，意清淨則無貪瞋癡。三業清淨，則一切無礙，故能遍禮十方三世一切諸佛
。
　　<經>【一一佛所。皆現不可說不可說佛剎極微塵數身。一一身遍禮不可說不可
　　　說佛剎極微塵數佛。】</經>
　　經文在表一多無礙，佛與身猶一室千燈。燈光互攝互入，重重無盡。一燈入一
燈，一燈入千燈，千燈入一燈，千燈入千燈。故一一佛所，皆現不可說不可說佛剎
極微塵數身。
　　一一身遍禮不可說不可說佛剎極微塵數佛，亦是一多無礙義。
　　<經>【虛空界盡。我禮乃盡。而虛空界不可盡故。我此禮敬無有窮盡。如是乃
　　　至眾生界盡。眾生業盡。眾生煩惱盡。我禮乃盡。而眾生界。乃至煩惱
　　　無有盡故。我此禮敬無有窮盡。】</經>
　　虛空無界無有窮盡，故我此禮敬，無有窮盡。「而」虛空界不可盡故，宋明本
作「以」虛空界不可盡故。
　　眾生界，眾生業，眾生煩惱，皆因緣生法，無有自性，等同虛空，故亦不可盡
，我此禮敬無有窮盡。
　　「而」眾生界……宋明本作「以」眾生界……。
　　<經>【念念相續。無有間斷。身語意業無有疲厭。】</經>
　　我此禮敬無有窮盡，乃至念念相續無有間斷。虛空尚有為物間斷時，而我此禮
敬無有間斷。身口意三業，常行禮敬，無有疲厭。
　　<經>【復次善男子。言稱讚如來者。所有盡法界。虛空界。十方三世一切剎土
　　　。所有極微。一一塵中。皆有一切世界極微塵數佛。一一佛所。皆有菩
　　　薩海會圍遶。我當悉以甚深勝解。現前知見。各以出過辯才天女微妙舌
　　　根。一一舌根。出無盡音聲海。一一音聲。出一切言辭海。稱揚讚歎一
　　　切如來諸功德海。窮未來際。相續不斷。盡於法界。無不周遍。】</經>
復次善男子！言稱讚如來者……我當以甚深勝解，現前知見……
　　甚深勝解，即普賢信解。普賢信解者，於一解無量，於無量解一，一多無礙。
一者理也，多者事也，理事無礙，事事無礙，即入一真法界。
　　現前者即現在目前也，猶上文所言「如對目前」。知見者，於無量解一曰知，
於一解無量曰見。
　　各以出過辯才天女微妙舌根，辯才天亦名妙音天，天女舌根微妙。出過即超過
，謂以超過辯才天女微妙舌根。一一舌根出無盡音聲海，一一音聲出一切言辭海，
即一多攝入，重重無盡義。
　　如此稱揚讚歎一切如來諸功德海，窮未來際相續不斷。乃至盡於十方法界，一
一如來處稱揚讚歎，無不周遍。
　　<經>【如是虛空界盡。眾生界盡。眾生業盡。眾生煩惱盡。我讚乃盡。而虛空
　　　界乃至煩惱。無有盡故。我此讚歎無有窮盡。念念相續。無有間斷。身
　　　語意業無有疲厭。】</經>
　　如是虛空界盡……悉如前解。
　　我此讚歎無有窮盡，讚歎者，法界緣起也。無盡者，法界無界也。法界緣起，
一即無量，緣起法界，無量即一。如是念念相續，無有間斷，身語意業，無有疲厭
。
　　<經>【復次善男子。言廣修供養者。所有盡法界。虛空界。十方三世一切佛剎
　　　極微塵中。一一各有一切世界極微塵數佛。一一佛所。種種菩薩海會圍
　　　遶。我以普賢行願力故。起深信解。現前知見。】</經>
　　復次善男子！言廣修供養……所有盡法界下，至菩薩海會圍遶，是所供養。我
以普賢行願力下，是能供養。
　　普賢身不可思議，略有三類。一、隨類身，隨天人等之所見，隨類不同。二、
漸勝身，乘六牙象，妙相莊嚴。三.法界身，攝入無盡，十方法界，無處非普賢。
　　<經>【悉以上妙諸供養具。而為供養。所謂華雲鬘雲。天音樂雲。天傘蓋雲。
　　　天衣服雲。天種種香塗香燒香末香。如是等雲。一一量如須彌山王。然
　　　種種燈。酥燈油燈諸香油燈。一一燈炷。如須彌山。一一燈油。如大海
　　　水。】</經>
　　供養具有三，一、資生具供養，如衣服飲食湯藥臥具等。二、敬具供養，如華
香燈樂等。三、莊嚴具供養，即一切寶物供養。
　　天，表自然，表貴重，雲表眾多，有法界緣起，萬法繁興義。於諸燈中，一一
燈炷如須彌山般高，一一燈油，如大海水般深廣。
　　<經>【以如是等諸供養具。常為供養。】</經>
　　以如是等供養具，稱理稱事常為供養。
　　<經>【善男子。諸供養中。法供養最。所謂如說修行供養。利益眾生供養。攝
　　　受眾生供養。代眾生苦供養。勤修善根供養。不捨菩薩業供養。不離菩
　　　提心供養。】</經>
　　諸供養中，法供養最。法供養者，如法供養也。財供養有盡，法供養無盡。如
法供養，雖施一微塵，能遍三世一切諸佛前。以法供養，一即無量故。
　　所謂以下，即分別法供養。如說修行是法供養，以聞思修證四慧中，聞思二慧
只是助緣，唯修慧方能證無上佛道。
　　利益眾生是法供養。所謂利益者，僅令眾生現前得利，不為利益。必令眾生後
世盡未來際，直至成佛，方為利益。
　　攝受眾生是法供養。攝者攝取，受者受眾生修學佛道。攝眾生向道者，即四攝
法。四攝法者，一、布施攝，以布施為方便，攝令眾生歸道。二、愛語攝，以柔軟
語正法語為方便，攝令眾生歸道。三、利行攝，度化眾生，調伏眾生，令其歸道。
四、同事攝，菩薩乘大悲願，於苦事降同眾生，於樂事令眾生增善得樂，謂同事攝
。
　　代眾生受苦是法供養，菩薩上求佛道為度眾生，難忍能忍，難行能行，皆代眾
生受苦。菩薩下化眾生，示入惡世，皆代眾生受苦。
　　勤修善根是法供養。勤修不貪不瞋不癡三善根，即法供養也。
　　不捨菩薩業是法供養。菩薩業者，布施持戒忍辱精進禪定般若六度也。
　　不離菩提心是法供養。菩提心者是成佛心，成佛心者是普度眾生心。十方三世
一切諸佛，皆以發菩提心而得成就，若不發菩提心，終不成佛。
　　<經>【善男子。如前供養無量功德。比法供養。一念功德。百分不及一。千分
　　　不及一。百千俱胝那由他分。迦羅分。算分。數分。諭分。優婆尼沙陀
　　　分。亦不及一。】</經>
　　善男子！如前供養者，似是言上妙諸供養具，華雲鬘雲天音樂雲天傘蓋雲天衣
服雲天種種香，然種種燈等供養。所以如前供養功德，不及法供養。但經文有云，
我以普賢行願力故，起深信解現前知見，悉以上妙諸供養具而為供養。如此說來，
華雲……等，亦為如法供養，不應再與法供養相較。所以清涼國師曰，據梵本意，
是以未修普賢行願供養，不及今修普賢行願供養故。
　　迦羅，析身毛為百分，其一分名迦羅。
　　俱胝那由他，俱胝譯為千萬。那由他，有譯十萬，有譯百萬，有譯千萬。
　　「諭」分，應為「喻」分。
　　優婆尼沙陀，清涼國師云，此云近少，亦云近對，謂少分相近比對之分。
　　<經>【何以故。以諸如來尊重法故。以如說修行出生諸佛故。若諸菩薩。行法
　　　供養。則得成就供養如來。如是修行。是真供養故。】</經>
　　此總說法供養之殊勝。
　　<經>【此廣大最勝供養。虛空界盡。眾生界盡。眾生業盡。眾生煩惱盡。我供
　　　乃盡。而虛空界。乃至煩惱。不可盡故。我此供養。亦無有盡。念念相
　　　續無有間斷。身語意業無有疲厭。】</經>
　　此廣大勝供養，無有窮盡，念念相續無有間斷，身語意業，無有疲厭。
　　<經>【復次善男子。言懺除業障者。】</經>
　　梵語懺摩，乞容恕義。云懺悔者，懺是梵語，謂發露先罪。悔是華語，謂改往
修來。有理懺事懺，理懺者，達無生理，心滅罪亡。事懺者，謂取相懺作法懺。取
相懺者，於佛前至誠懺悔，要見好相，罪方得除。作法懺者，於僧眾前，作法懺悔
。
　　障有二種障三種障，二種障者，煩惱障與智障。三種障者，煩惱障、業障、報
障。
　　<經>【菩薩自念。我於過去無始劫中。由貪瞋癡。發身口意。作諸惡業。無量
　　　無邊。若此惡業。有體相者。盡虛空界不能容受。我今悉以清淨三業。
　　　遍於法界極微塵剎一切諸佛菩薩眾前。誠心懺悔。後不復造。恒住淨戒
　　　。一切功德。】</經>
　　我於過去無始劫，無始謂過去一念不覺，非謂很久很久以前。貪瞋癡即煩惱障
，發身口意作諸惡業，即發十惡業，即業障也。造諸惡業，無量無邊。然此諸惡業
皆煩惱因緣所生，無自體性。若有體性者，盡虛空界不能容受。我今悉以清淨身口
意三業懺悔。清淨三業者，無殺盜婬、妄語惡口綺語兩舌、貪瞋癡。
　　於一切佛菩薩眾前，誠心懺悔，即普賢行一即無量，此即所對之境。後不復造
，恒住淨戒一切功德，明能懺心也。
　　<經>【如是虛空界盡。眾生界盡。眾生業盡。眾生煩惱盡。我懺乃盡。而虛空
　　　界。乃至眾生煩惱。不可盡故。我此懺悔無有窮盡。念念相續無有間斷
　　　。身語意業無有疲厭。】</經>
　　總結懺悔無盡，表三業清淨無諸惡業。
　　<經>【復次善男子。言隨喜功德者。】</經>
　　隨者隨順，喜者歡喜。隨順者，隨順佛實功德，達甚深理究竟佛道，隨順佛權
功德，普度十方三世益物。如是隨順，則即廣事而達深理，即深理而通廣事。歡喜
者，見眾生得益，起歡喜心，無嫉妒意。
　　<經>【所有盡法界。虛空界。十方三世一切佛剎極微塵數諸佛如來。從初發心
　　　。為一切智。勤修福聚。不惜身命。經不可說不可說佛剎極微塵數劫。
　　　一一劫中。捨不可說不可說佛剎極微塵數頭目手足。如是一切難行苦行
　　　。圓滿種種波羅蜜門。證入種種菩薩智地。成就諸佛無上菩提。及般涅
　　　槃。分布舍利。所有善根。我皆隨喜。】</經>
　　此隨喜佛功德。從初發菩提心，為一切智者，為求無上佛道也。勤修福聚，不
惜身命。例如心地觀經記載，佛前身作雪山童子，為求半偈，棄捨全身；再如金光
明經捨身品記載，佛作薩埵王子，捨身救虎等等。
　　圓滿種種波羅蜜門，證入種種菩薩智地。種種波羅蜜者，布施、持戒、忍辱、
精進、禪定、般若、方便、願、力、智等十波羅蜜。證入種種菩薩智地者，初地證
入布施波羅蜜，二地證入淨戒波羅蜜，三地證入忍辱波羅蜜，四地證入精進波羅蜜
，五地證入禪定波羅蜜，六地證入般若波羅蜜，七地證入方便波羅蜜，八地證入願
波羅蜜，九地證入力波羅蜜，十地證入智波羅蜜。
　　成就無上佛菩提，即成等正覺。般涅槃即入涅槃，涅槃舊譯為寂滅，新譯為圓
寂，即不生不滅義。分布舍利，舍利即靈骨，有生身舍利，與法身舍利。生身舍利
又有全身舍利與碎身舍利。據金光明經捨身品云，此舍利乃無量戒定慧功德之所薰
馥。
　　如是所有善根，我皆隨喜。
　　<經>【及彼十方一切世界。六趣四生。一切種類。所有功德。乃至一塵。我皆
　　　隨喜。】</經>
　　此隨喜六道四生，所有功德。六道者，天、人、阿修羅、鬼、畜生、地獄。四
生者，卵生、胎生、濕生、化生。
　　<經>【十方三世一切聲聞。及辟支佛。有學無學。所有功德。我皆隨喜。】</經>
　　此隨喜二乘功德。佛法有教理行果四種，聲聞以教為主，聞佛言教悟四諦理，
成學無學位。辟支譯為緣覺或獨覺，以理為主。初發心時值佛，後出無佛世。以理
性不滅，有佛無佛理法常住故，所以於無佛世，無師獨悟證道，故名獨覺。觀十二
因緣悟道者，故名緣覺。但天台宗謂，出無佛世悟道者名獨覺，於佛世觀十二因緣
悟道者名為緣覺。至於菩薩，則以行法為貴，二乘人以教理為主，故自度不度眾生
。菩薩以行為貴，所以上求佛道，下化眾生，悲智雙運。成就果法者，唯佛一人。
　　聲聞乘三果以前，皆為有學，四果阿羅漢則為無學。辟支佛乘，辟支佛向為有
學，辟支佛果為無學。
　　<經>【一切菩薩所修無量難行苦行。志求無上正等菩提。廣大功德。我皆隨喜
　　　。】</經>
　　此隨喜菩薩功德。菩薩上求下化，難行苦行。志求無上正等菩提，上求也。廣
大功德者，下化眾生也。如是功德，我皆隨喜。
　　<經>【如是虛空界盡。眾生界盡。眾生業盡。眾生煩惱盡。我此隨喜。無有窮
　　　盡。念念相續無有間斷。身語意業無有疲厭。】</經>
　　總結無盡。
　　<經>【復次善男子。言請轉法輪者。】</經>
　　轉者，自得復轉示他人。法者軌則義，能生物解，令眾生對事物了解。輪者，
能使法流演圓通。此一大願，請佛菩薩轉法輪。
　　<經>【所有盡法界。虛空界。十方三世一切佛剎極微塵中。一一各有不可說不
　　　可說佛剎微極塵數廣大佛剎。一一剎中。念念有不可說不可說。佛剎極
　　　微塵數一切諸佛成等正覺。一切菩薩海會圍遶。】</經>
　　此示請佛菩薩轉法輪也。
　　<經>【而我悉以身口意業。種種方便。慇懃勸請。轉妙法輪。】</經>
　　此明請法，請法有無量功德。世尊成等正覺，知菩提者，清淨、寂靜、光明、
無諍，故默然而住。受大梵王請，始至鹿苑為五比丘轉妙法輪。又如須扇多佛，成
佛後無人請法，於是朝成佛夕取滅。
　　<經>【如是虛空界盡。眾生界盡。眾生業盡。眾生煩惱盡。我常勸請一切諸佛
　　　。轉正法輪。無有窮盡。念念相續無有間斷。身語意業無有疲厭。】</經>
　　明勸請無盡。
　　<經>【復以善男子。言請佛住世者。】</經>
　　眾生心淨，見佛久住，眾生心垢，見佛疾滅。眾生心淨，彌陀住世無量，眾生
心垢，釋迦住世八十。故請佛住世，須是眾生心淨。
　　<經>【所有盡法界。虛空界。十方三世一切佛剎極微塵數諸佛如來。將欲示現
　　　般涅槃者。及諸菩薩。聲聞緣覺。有學無學。乃至一切諸善知識。我悉
　　　勸請。莫入涅槃。經於一切佛剎極微塵數劫。為欲利樂一切眾生。】</經>
　　一切諸佛，及菩薩聲聞緣覺有學無學，乃至一切善知識，我悉勸請莫入涅槃，
為欲利樂一切眾生。
　　<經>【如是虛空界盡。眾生界盡。眾生業盡。眾生煩惱盡。我此勸請無有窮盡
　　　。念念相續無有間斷。身語意業無有疲厭。】</經>
　　總結無盡。
　　<經>【復次善男子。言常隨佛學者。】</經>
　　佛弘法度生，難行能行，難忍能忍，如是精神，應隨佛學。
　　<經>【如此娑婆世界。毘盧遮那如來。從初發心。精進不退。以不可說不可說
　　　身命而為布施。剝皮為紙。折骨為筆。刺血為墨。書寫經典。積如須彌
　　　。為重法故。不惜身命。何況王位。城邑聚落。宮殿園林。一切所有。
　　　及餘種種難行苦行。】</經>
　　娑婆譯為堪忍，娑婆世界簡稱為忍世界。以娑婆世界眾生，安忍於貪瞋癡煩惱
中，菩薩度化時，剛強難調。
　　毘盧遮那如來，是釋迦牟尼佛真身，亦即法身，居華藏世界。華嚴經所說，為
釋迦牟尼佛之華藏世界，共二十重。由上至下，第十三重，即娑婆世界。
　　依天台宗謂毘盧遮那為法身，盧舍那為報身，釋迦牟尼佛為化身。華嚴宗謂盧
舍那即毘盧遮那的略稱。因為報身有成無滅即法身也。
　　梵網經云：「我今盧舍那，方坐蓮華台」，盧舍那圓滿報身佛也。蓮華台者，
蓮華台藏也。「周匝千華上，復現千釋迦，一華百億國，一國一釋迦。」釋迦牟尼
佛，乃由報起化之化身佛也。千百億之數，即千百億化身釋迦牟尼佛。
　　初發心者，初發菩提心也。發菩提心者，信解大乘，願成佛度眾生也。
　　世尊捨身命而行布施，剝皮為紙……。
　　釋迦牟尼佛，往昔行菩薩道時，作最勝仙人，為求佛法，尋說法師。天魔誑言
，我有一偈，但汝須剝皮為紙，析骨為筆，刺血為墨書寫，我方為說。仙人即如其
言，魔便憂愁隱去。仙人以至誠心，感東方三十二佛土，普無垢世界，淨名王佛，
現身為其說法。并放大光明，照最勝仙人身。爾時痛苦即除，身復如故。佛為其說
「集一切福德三昧」，仙人即得無礙辯智。
　　身命不惜，何況身外王位城邑……等一切所有，及餘難行苦行。
　　<經>【乃至樹下成大菩提。示種種神通起種種變化。現種種佛身。處種種眾會
　　　。或處一切諸大菩薩眾會道場。或處聲聞及辟支佛眾會道場。或處轉輪
　　　聖王小王眷屬眾會道場。或處剎利及婆羅門長者居士眾會道場。乃至或
　　　處天龍八部人非人等眾會道場。處於如是種種眾會。以圓滿音。如大雷
　　　震。隨其樂欲成熟眾生。乃至示現入於涅槃。如是一切我皆隨學。】</經>
　　示種種神通，即六種神通變化。
　　現種種佛身。毘盧遮那佛，融攝三種世間諸法，而具十種身。一、眾生身、二
、國土身、三、業報身 ( 酬因證果，
故名業報身）、四、聲聞身、五、獨覺身、
六、菩薩身、七如來身、八、智身、九法身、十、虛空身。此十身中，國土身融攝
國土世間。眾生身業報身聲聞身獨覺身菩薩身，融攝眾生世間。如來身智身法身虛
空身，融攝正覺世間。
　　以此十身，處種種眾會道場，以圓滿音，如大雷震，隨其樂欲，成熟眾生。
　　乃至示現入於涅槃。既示現入於世間，必當般涅槃。故乃至示現入於涅槃。如
是一切，我皆隨學。
　　<經>【如今世尊毘盧遮那。如是盡法界。虛空界。十方三世一切佛剎所有塵中
　　　。一切如來皆亦如是。於念念中。我皆隨學。】</經>
　　如今毘盧遮那，盡法界一切餘如來，於念念中，我皆隨學。
　　<經>【如是虛空界盡。眾生界盡。眾生業盡。眾生煩惱盡。我此隨學無有窮盡
　　　。念念相續無有間斷。身語意業無有疲厭。】</經>
　　總結無盡。
　　<經>【復次善男子。言恒順眾生者。】</經>
　　恒順眾生者，是菩薩利他行，「恒」字，是說明菩薩饒益有情，永不捨眾生。
　　六道眾生，皆求離苦，菩薩隨順其根性而饒益之。於貪心重眾生，菩薩修布施
行。於瞋心重眾生，菩薩修柔和忍辱行。於愚癡眾生，菩薩廣行教化。眾生墮入六
道，菩薩入生死而行度化。菩薩隨順其根性，方便導歸佛道。
　　<經>【謂盡法界。虛空界。十方剎海。所有眾生種種差別。所謂卵生。胎生。
　　　濕生。化生。或有依於地水火風而生住者。或有依空及諸卉木而生住者
　　　。種種生類。種種色身。種種形狀。種種相貌。種種壽量。種種族類。
　　　種種名號。種種心性。種種知見。種種欲樂。種種意行。種種威儀。種
　　　種衣服。種種飲食。處於種種村營聚落城邑宮殿。乃至一切天龍八部人
　　　非人等。無足二足。四足多足。有色無色。有想無想。非有想。非無想
　　　。】</經>
　　依於火而生住者，如地獄眾生。依於風而生住者，如空居天眾生，再如眾生呼
吸，亦是依於風而生住。
　　鬼神多依草附木而生住。種種欲樂，例如人樂床榻，獸樂穴居。種種衣服，如
羽毛麟甲等。
　　於四生中，天及地獄化生，鬼有胎生有化生，人畜各通胎卵濕化四生。如人有
產肉卵，而肉卵中有兒，是為卵生。經載頂生王，自父王頂肉胞中生，是為濕生。
往生西方極樂世界，於蓮華中化生，是為化生。
　　<經>【如是等類。我皆於彼．隨順而轉。種種承事。種種供養．如敬父母。如
　　　奉師長。及阿羅漢。乃至如來。等無有異。於諸病苦。為作良醫。於失
　　　道者。示其正路。於闇夜中。為作光明。於貧窮者。令得伏藏。菩薩如
　　　是平等饒益一切眾生。】</經>
　　隨順而轉，隨順於彼，而轉其凡情，令離苦得樂。如經文承事供養，如敬父母
，如奉師長，及阿羅漢乃至如來，即是隨順。病者作醫，失者示正，闇者作明，貧
得伏藏等，皆是轉也。
　　再者，大悲心是菩提心因，菩提心是等正覺根本。大悲心即是隨順，因菩提心
而成等正覺，即是而轉。菩薩如是平等饒益一切眾生。
　　<經>【何以故。菩薩若能隨順眾生。則為隨順供養諸佛。若於眾生。尊重承事
　　　。則為尊重承事如來。若令眾生歡喜者。則令一切如來歡喜。】</經>
　　何以故？菩薩若隨順眾生，即為隨順供養諸佛，眾生歡喜，即諸佛歡喜。以眾
生是諸佛根本，眾生以修行功德，方有諸聖者菩薩如來之成就故。
　　<經>【何以故。諸佛如來。以大悲心而為體故。因於眾生。而起大悲。因於大
　　　悲。生菩提心。因菩提心成等正覺。】</經>
　　因為大悲心為體，方能生菩提心，因菩提心，方成等正覺。若無眾生，諸佛如
來便不能起大悲心，不起大悲心便不能發菩提心，不發菩提心，便不成等正覺。
　　<經>【譬如曠野沙磧之中。有大樹王。若根得水。枝葉華果悉皆繁茂。】</經>
　　舉譬明之，沙磧即沙漠也。大樹喻佛菩提，枝葉喻禪定智慧，菩薩萬行喻華，
佛證無上菩提喻果，眾生為其根，大悲心為水。其根得水，枝葉華果方能繁茂。
　　<經>【生死曠野菩提樹王。亦復如是。一切眾生而為樹根。諸佛菩薩而為華果
　　　。以大悲水。饒益眾生。則能成就諸佛菩薩智慧華果。】</經>
　　先舉譬喻，次以法合之。佛無上菩提樹王，一切眾生而為其根。若無眾生，則
佛菩薩華果，便無以成就。故大悲為水饒益眾生，始能成就佛菩薩華果。
　　<經>【何以故。若諸菩薩。以大悲水。饒益眾生。則能成就阿耨多羅三藐三菩
　　　提故。是故菩提。屬於眾生。若無眾生。一切菩薩。終不能成無上正覺
　　　。】</經>
　　阿耨多羅三藐三菩提，譯為無上正等正覺。成就無上正等正覺者，須是自覺覺
他覺行圓滿。凡夫之人不覺，二乘自覺不能覺他，菩薩自覺覺他尚未覺滿，唯佛自
覺覺他覺行圓滿。以眾生為菩提根本故，所以菩提屬於眾生，若無眾生，終不能成
無上菩提。
　　<經>【善男子。汝於此義。應如是解。以於眾生心平等故。則能成就圓滿大悲
　　　。以大悲心。隨眾生故。則能成就供養如來。】</經>
　　善男子！汝於此一真法界義，應如是解，一切法清淨，一切法平等。於眾生心
平等，則能成就大悲，以大悲心隨順眾生，則能成就供養如來。
　　<經>【菩薩如是隨順眾生。虛空界盡。眾生界盡。眾生業盡。眾生煩惱盡。我
　　　此隨順無有窮盡。念念相續無有間斷。身語意業無有疲厭。】</經>
　　總結無盡。
　　<經>【復次善男子。言普皆迴向者。】</經>
　　迴向便是願心注向的意思。迴向有理事、因果、自他，即迴事向理，迴因向果
，迴自向他。以上九願，皆迴向一切眾生迴向無上菩提。
　　<經>【從初禮拜。乃至隨順。所有功德。皆悉迴向。盡法界。虛空界。一切眾
　　　生。願令眾生常得安樂。無諸病苦。欲行惡法皆悉不成。所修善業。皆
　　　速成就。關閉一切諸惡趣門。開示人天涅槃正路。】</經>
　　從初禮拜乃至隨順眾生，所有功德，皆悉迴向一切眾生。願諸眾生離苦得樂，
修善止惡，得入人天涅槃正路。
　　<經>【若諸眾生。因其積集諸惡業故。所感一切極重苦果。我皆代受。令彼眾
　　　生悉得解脫。究竟成就無上菩提。】</經>
　　代眾生受苦者，菩薩降同眾生，入於五濁，雖已了生死，為度眾生，示入生死
。菩薩為令眾生成就無上菩提，修於布施淨戒忍辱精進禪定般若。如是種種，皆代
眾生受苦。
　　<經>【菩薩如是所修迴向。虛空界盡。眾生界盡。眾生業盡。眾生煩惱盡。我
　　　此迴向無有窮盡。念念相續無有間斷。身語意業無有疲厭。】</經>
　　總結無盡。
　　<經>【善男子。是為菩薩摩訶薩十種大願具足圓滿。若諸菩薩。於此大願。隨
　　　順趣入。則能成熟一切眾生。則能隨順阿耨多羅三藐三菩提。則能成滿
　　　普賢菩薩諸行願海。是故善男子。汝於此義。應如是知。】</經>
　　隨順十大願王，則能成熟，一切眾生；隨順無上菩提，便為成滿普賢行願。汝
於此義，應如是知。成熟一切眾生者，大悲下化也；隨順無上菩提者，大智上求也
。上求下化悲智雙運，則能成滿普賢行願。
　　<經>【若有善男子善女人。以滿十方無量無邊不可說不可說佛剎極微塵數一切
　　　世界。上妙七寶及諸人天最勝安樂。布施爾所一切世界所有眾生。供養
　　　爾所一切世界諸佛菩薩。經爾所佛剎極微塵數劫。相續不斷。所得功德
　　　。若復有人。聞此願王。一經於耳。所有功德。比前功德。百分不及一
　　　。千分不及一。乃至優波尼沙陀分。亦不及一。】</經>
　　此是較量功德。
　　<經>【或復有人。以深信心。於此大願。受持讀誦。乃至書寫一四句偈。速能
　　　除滅五無間業。所有世間身心等病。種種苦惱。乃至佛剎極微塵數一切
　　　惡業。皆得銷除。】</經>
　　受持者，信受奉行。讀者看文，誦者憶誦。乃至書寫，一四句偈是表最少部
分。
　　五無間業，約因言，即五逆罪，殺父．殺母．出佛身血．殺阿羅漢．破和合僧
。約果言，如地藏經云五種無間。一、受苦無間，二、身形無間，三、罪器無間，
四、眾類無間，五、時無間。
　　<經>【一切魔軍。夜叉羅剎。若鳩槃荼若毘舍闍。若部多等。飲血噉肉諸惡鬼
　　　神。皆悉遠離。或時發心。親近守護。】</經>
　　一切魔軍，梵語魔羅，譯為殺者，殺修行人慧命。夜叉譯為捷疾鬼。羅剎譯為
食人鬼。鳩槃荼譯為甕形鬼。毘舍遮乃噉精氣鬼。部多名為大身，又名自生，謂不
由父母，而自化生。如是諸惡鬼神，皆悉遠離，或者發心親近守護。
　　<經>【是故若人誦此願者。行於世間。無有障礙。如空中月出於雲翳。諸佛菩
　　　薩之所稱讚。一切人天皆應禮敬。一切眾生悉應供養。此善男子。善得
　　　人身。圓滿普賢所有功德。不久當如普賢菩薩速得成就微妙色身。具三
　　　十二大丈夫相。】</經>
　　若人誦此十大願王，功德無量，行於世間無有障礙，諸佛菩薩稱讚，人天禮敬
，眾生供養。此善男子，善得人身，圓滿普賢功德，速得成就妙色身，具三十二大
丈夫相。
　　普賢身不可思議，略說有三類，一、隨類身，隨天人等所見不同。二、漸勝身
，乘六牙象，妙相莊嚴。三、法界身，重重無盡，法界中無處不普賢。
　　<經>【若生人天。所在之處。常居勝族。悉能破壞一切惡趣。悉能遠離一切惡
　　　友。悉能制伏一切外道。悉能解脫一切煩惱。如師子王摧伏群獸。堪受
　　　一切眾生供養。】</經>
　　誦十大願王，常居勝族，破壞遠離惡趣惡友，制伏外道，解脫煩惱，如師子王
摧伏群獸，堪受眾生供養。
　　<經>【又復是人。臨命終時。最後剎那。一切諸根悉皆散壞。一切親屬悉皆捨
　　　離。一切威勢悉皆退失。輔相大臣。宮城內外象馬車乘。珍寶伏藏。如
　　　是一切無復相隨。唯此願王不相捨離。於一切時。引導其前。一剎那中
　　　。即得往生極樂世界。到已即見阿彌陀佛。文殊師利菩薩。普賢菩薩。
　　　觀自在菩薩。彌勒菩薩等。此諸菩薩色相端嚴。功德具足。所共圍遶。
　　　其人自見。生蓮華中。蒙佛授記。】</經>
　　又復是人臨命終時，一切諸根悉皆散壞，一切親屬悉皆捨離，一切威勢悉皆退
失。唯此願王不相捨離，引導其前，即得往生極樂世界。到已即見阿彌陀佛，到已
即見阿彌陀佛是上品上生。及文殊師利等諸菩薩，其人自見生蓮華中，蒙佛授記。
　　一部華嚴經重心在普賢行願品，普賢行願品歸結於極樂淨土。所以華嚴宗五祖
皆有淨土之論，例如初祖杜順，遊化諸國，皆勸人念阿彌陀佛。二祖智儼曾言，淨
土係一乘教旨，屬華嚴莊嚴世界海攝。三祖法藏，謂有二種淨土，一、自住處，二
、攝化處。四祖澄觀，立五種念佛門，一、緣境念佛門，二、攝境唯心念佛門，三
、心境俱泯念佛門。四、心境無礙念佛門。五、重重無盡念佛門。（見華嚴經疏卷
五六）五祖宗密，立四種念佛，一、持名念佛，二、觀像念佛，三、觀想念佛，四
、實相念佛（見華嚴經普賢行願品別行疏鈔卷四，卍續藏第七冊）。
　　文殊師利譯為妙吉祥。佛說文殊師利般涅槃經云，菩薩示於舍衛國多羅聚落梵
德婆羅門家，從母右脅生……。觀自在菩薩，即觀世音菩薩。彌勒譯為慈氏。
　　<經>【得授記已。經於無數百千萬億那由他劫。普於十方不可說不可說世界。
　　　以智慧力。隨眾生心。而為利益。不久當坐菩提道場。降伏魔軍。成等
　　　正覺。轉妙法輪。能令佛剎極微塵數世界眾生。發菩提心。隨其根性。
　　　教化成熟。乃至盡於未來劫海。廣能利益一切眾生。】</經>
　　得授記已，便當成佛，降伏魔軍，成等正覺，轉法輪利益眾生。
　　<經>【善男子。彼諸眾生。若聞若信此大願王。受持讀誦。廣為人說。所有功
　　　德。除佛世尊餘無知者。是故汝等。聞此願王。莫生疑念。應當諦受。
　　　受已能讀。讀已能誦。誦已能持。乃至書寫。廣為人說。是諸人等。於
　　　一念中。所有行願。皆得成就。所獲福聚無量無邊。能於煩惱大苦海中
　　　。拔濟眾生。令其出離。皆得往生阿彌陀佛極樂世界。】</經>
　　再次宣說受持十大願王功德，皆得往生阿彌陀佛極樂世界。受持讀誦是自行，
廣為人說是化他。
　　<經>【爾時普賢菩薩摩訶薩。欲重宣此義。普觀十方。而說偈言
　　　所有十方世界中　三世一切人師子　我以清淨身語意　一切遍禮盡無餘
　　　普賢行願威神力　普現一切如來前　一身復現剎塵身　一一遍禮剎塵佛】</經>
　　此是重頌，義同長行文所述。為欲令後來法眾未聞長行文者，於重頌中了解其
義。令在會法眾聞長行文未悟者，聞重頌得悟。
　　先頌禮敬諸佛，人師子即尊稱於佛。所有十方世界中，三世一切人師子。係先
明所禮，乃十方三世一切諸佛。我以清淨身語意，一切遍禮盡無餘，係明能禮之人
。清淨身語意，身無殺盜婬，口無妄語惡口綺語兩舌，意無貪瞋癡。最後半頌，係
雙表能禮所禮之相。
　　<經>【於一塵中塵數佛　各處菩薩眾會中　無盡法界塵亦然　深信諸佛皆充滿
　　　各以一切音聲海　普出無盡妙言辭　盡於未來一切劫　讚佛甚深功德海】</經>
　　次重頌稱讚如來。於一塵中塵數佛，各處菩薩眾會中，無盡法界塵亦然，表所
讚重重無盡。由信立行，故曰深信諸佛皆充滿。
　　第二頌明能讚無窮。
　　<經>【以諸最勝妙華鬘　妓樂塗香及傘蓋　如是最勝莊嚴具　我以供養諸如來
　　　最勝衣服最勝香　末香燒香與燈燭　一一皆如妙高聚　我悉供養諸如來
　　　我以廣大勝解心　深信一切三世佛　悉以普賢行願力　普遍供養諸如來】</經>
　　此重頌廣修供養。妙高聚即須彌山，須彌山又名妙高山。
　　<經>【我昔所造諸惡業　皆由無始貪恚癡　從身語意之所生　一切我今皆懺悔】</經>
　　重頌懺悔業障。「貪恚癡」另有版本作「貪瞋癡」。
　　<經>【十方一切諸眾生　二乘有學及無學　一切如來與菩薩　所有功德皆隨喜】</經>
　　重頌隨喜功德。
　　<經>【十方所有世間燈　最初成就菩提者　我今一切皆勸請　轉於無上妙法輪】</經>
　　重頌請轉法輪。世間燈，稱佛也。最初成就菩提者，初成佛者，即請轉法輪。
　　<經>【諸佛若欲示涅槃　我悉至誠而勸請　唯願久住剎塵劫　利樂一切諸眾生】</經>
　　重頌請佛住世。
　　<經>【所有禮讚供養福　請佛住世轉法輪　隨喜懺悔諸善根　迴向眾生及佛道】</經>
　　重頌普皆迴向。自禮敬至請佛住世，所有福德，皆迴向眾生及佛道。所有禮讚
供養福，流通本作供養「佛」，誤也。
　　<經>【我隨一切如來學　修習普賢圓滿行　供養過去諸如來　及與現在十方佛
　未來一切天人師　一切意樂皆圓滿　我願普隨三世學　速得成就大菩提】</經>
　　此明修普賢行，隨十方三世一切佛學。
　　未來一切天人師。天人師者佛也，佛雖為三界大師，然唯天與人可成無上菩提
，餘道眾生，須生天、人，出家修道方證菩提。一切眾生皆未來佛，於未來之佛，
一切意樂皆圓滿。
　　菩薩修諸波羅蜜，於一切眾生愛重隨喜欣樂作意，名為意樂。意樂有六種：
　　一、廣大意樂：菩薩無數劫來，捨無數身，所行諸波羅蜜意樂，猶無厭足。
　　二、長時意樂：菩薩度生，無厭意樂，乃至成佛。
　　三、歡喜意樂：菩薩行諸波羅蜜，饒益一切有情，自心深生歡喜。
　　四、荷恩意樂：菩薩饒益有情，只見眾生於己有大恩德，不見己於眾生有大恩
德。
　　五、大志意樂：菩薩以諸波羅蜜所積善根，迴向一切有情，令得勝果。
　　六、純善意樂：菩薩所積善根，共一切有情，一同迴向無上菩提。
　　菩薩如此利樂眾生，故曰未來一切天人師，一切意樂皆圓滿。
　　<經>【所有十方一切剎　廣大清淨妙莊嚴　眾會圍遶諸如來　悉在菩提樹王下
　　　十方所有諸眾生　願離憂患常安樂　獲得甚深正法利　滅除煩惱盡無餘】</經>
　　十方所有一切剎一偈，讚佛淨土，并有邀佛哀佑意。十方所有諸眾生一偈，意
在代眾生啟願，願生諸佛淨土。
　　<經>【我為菩提修行時　一切趣中成宿命　常得出家修淨戒　無垢無破無穿漏
　　　天龍夜叉鳩槃荼　乃至人與非人等　所有一切眾生語　悉以諸音而說法】</經>
　　初偈表久修善根，次偈表弘法利生，總言之，即上求下化也。
　　<經>【勤修清淨波羅蜜　恒不忘失菩提心　滅除障垢無有餘　一切妙行皆成就
　　　於諸惑業及魔境　世間道中得解脫　猶如蓮華不著水　亦如日月不住空】</經>
　　勤修清淨波羅蜜，隨緣也；恒不忘失菩提心，不失於性也。菩薩行隨緣不失性
，隨緣不變也；不失性而能隨緣，不變隨緣也。如此妙行，皆能成就。
　　以隨緣不失性故，所以能解脫惑業魔境，及世間道。於世間諸法，不染不著，
猶如蓮華出污泥而不染，亦如日月行空無所罣礙。
　　<經>【悉除一切惡道苦　等與一切群生樂　如是經於剎塵劫　十方利益恒無盡
　　　我常隨順諸眾生　盡於未來一切劫　恒修普賢廣大行　圓滿無上大菩提】</經>
　　悉除一切惡道苦，等與一切群生樂。謂於一切眾生，拔一切苦，平等與樂也。
如是利益，恒無有盡。
　　我恒順眾生，修普賢行，圓滿無上菩提。
　　<經>【所有與我同行者　於一切處同集會　身口意業皆同等　一切行願同修學
　　　所有益我善知識　為我顯示普賢行　常願與我同集會　於我常生歡喜心】</經>
　　　願與同行者，同修普賢行。
　　<經>【願常面見諸如來　及諸佛子眾圍遶　於彼皆興廣大供　盡未來劫無疲厭
　　　願持諸佛微妙法　光顯一切菩提行　究竟清淨普賢道　盡未來劫常修習】</經>
　　願常值諸佛，廣修供養，盡未來劫無有疲厭。願持佛法，修習佛法。
　　<經>【我於一切諸有中　所修福智恒無盡　定慧方便及解脫　獲諸無盡功德藏
　　　一塵中有塵數剎　一一剎有難思佛　一一佛處眾會中　我見恒演菩提行】</經>
　　一切諸有，略說為三界有，廣說為二十五有。三界有為欲有色有無色有。二十
五有即：欲界十四有，阿修羅鬼畜生地獄為四有，東南西北四部州為四有，六欲天
為六有，共為十四有；色界七有，四禪天為四有，初禪之大梵天，四禪之淨居天及
無想天為三有，共為七有；無色界四有，即四空天。三界共計二十五有。
　　於一切有中，上求下化，故修福智無盡。以定、慧、方便、解脫，利益眾生，
故獲無盡功德藏。
　　一塵中有塵數剎一偈，謂無盡諸佛及眾會中，我見恒演菩提行。
　　<經>【普盡十方諸剎海　一一毛端三世海　佛海及與國土海　我遍修行經劫海
　　　一切如來語清淨　一言具眾音聲海　隨諸眾生意樂音　一一流佛辯才海
　　　三世一切諸如來　於彼無盡語言海　恒轉理趣妙法輪　我深智力普能入】</經>
　　普盡十方諸剎海一偈，言十方法界。十方法界，皆有佛轉妙法輪。一切如來語
清淨一偈，正言諸佛轉法輪。三世一切諸如來一偈，言諸佛轉妙法輪，我以甚深智
力，普皆能入。
　　<經>【我能深入於未來　盡一切劫為一念　三世所有一切劫　為一念際我皆入
　　　我於一念見三世　所有一切人師子　亦常入佛境界中　如幻解脫及威力】</經>
　　此言豎窮三際，橫遍十方，普賢行願悉皆能入。我能深入未來一切劫，猶如一
念頃。表普賢行願，盡未來一切劫，不以為久也。於一真法界中，念劫圓融，三世
即一念，以三世由一念所成故。一念即三世，以一念備具過去現在未來故。故曰三
世所有一切劫，為一念際我皆入。
　　以念劫圓融故，所以我於一念見三世一切諸佛。亦常入佛之境界中，佛之境界
，即一真法界。一真法界本無分別，然應眾生心，而現如幻解脫及威神力。
　　<經>【於一毛端極微中　出現三世莊嚴剎　十方塵剎諸毛端　我皆深入而嚴淨
　　　所有未來照世燈　成道轉法悟群有　究竟佛事示涅槃　我皆往詣而親近】</經>
　　於一毛端極微中一偈，即言橫遍十方，普賢行願悉皆能入也。
　　所有未來照世燈，照世燈者諸佛也。未來諸佛，成道轉法輪度眾生，及餘一切
佛事，乃至示入涅槃，我皆往詣而親近。
　　<經>【速疾周遍神通力　普門遍入大乘力　智行普修功德力　威神普覆大慈力
　　　遍淨莊嚴勝福力　無著無依智慧力　定慧方便諸威力　普能積集菩提力
　　　清淨一切善業力　摧滅一切煩惱力　降伏一切諸魔力　圓滿普賢諸行力】</經>
　　力者，普賢行願力也。普賢行願，具速疾周遍法界神通力。普門者法界門也，
普門遍入大乘力，大乘者自度度人。普賢行願，普修一切功德力。普賢行願，威神
普覆一切眾生大慈力。普賢行願，具遍淨莊嚴佛土之勝福力。普賢行願，具大智慧
力，於一切法無著無依。定、慧、方便者，略說十波羅蜜，故曰諸威力。普賢行願
，普能積集菩提力。普賢行願，其善業力能清淨一切。普賢行願，具摧滅一切煩惱
力。普賢行願，有降伏一切諸魔力。最後一句圓滿普賢諸行力，圓滿其因，則成菩
提果也。
　　<經>【普能嚴淨諸剎海　解脫一切眾生海　善能分別諸法海　能甚深入智慧海
　　　普能清淨諸行海　圓滿一切諸願海　親近供養諸佛海　修行無倦經劫海
　　　三世一切諸如來　最勝菩提諸行願　我皆供養圓滿修　以普賢行悟菩提】</經>
　　海表廣大深遠，故普賢行能嚴淨諸佛剎；能解脫一切眾生；能分別無量諸法；
能深入佛之智慧；能清淨諸行；修普賢行願，能圓滿一切諸願；修普賢行願，即親
近供養諸佛。普賢菩薩如此修行，經劫無倦。
　　最後一偈，宣稱三世諸佛菩提行因，我皆供養圓滿修，以普願行願為因，悟無
上菩提。
　　<經>【一切如來有長子　彼名號曰普賢尊　我今迴向諸善根　願諸智行悉同彼
　　　願身口意恒清淨　諸行剎土亦復然　如是智慧號普賢　願我與彼皆同等】</經>
　　一切如來有長子者，尊普賢行也。普賢係法界身，故一切如來皆尊普賢行。我
迴向善根，悉同一切如來長子之普賢行也。
　　身口意三業清淨，化諸佛國土眾生，亦復三業清淨，如是智慧方名普賢。願我
與法界普賢，皆同等也。
　　<經>【我為遍淨普賢行　文殊師利諸大願　滿彼事業盡無餘　未來際劫恒無倦
　　　我所修行無有量　獲得無量諸功德　安住無量諸行中　了達一切神通力
　　　文殊師利勇猛智　普賢慧行亦復然　我今迴向諸善根　隨彼一切常修學】</經>
　　我為普遍清淨普賢行，及文殊師利諸大願，滿足彼十大願王之事業盡無餘，同
時盡未來際，無有厭倦。
　　文殊表智，普賢表行，智者啟始，行者成終。智無行則不成就，行無智則無以
立。故文殊普賢雖各據始終，而始終為一也。
　　智啟行者曰願，故曰文殊師利諸大願，皆由普賢行成就也。我所修行無有量一
偈，明普賢行功德。
　　以始終一如，故文殊師利勇猛智，普賢慧行亦復然。我今迴向一切善根，隨彼
一切如來諸普賢修學。
　　<經>【三世諸佛所稱歎　如是最勝諸大願　我今迴向諸善根　為得普賢殊勝行】</經>
　　如是十大願王，三世諸佛所稱歎。我今將一切善根，迴向普賢行。
　　<經>【願我臨欲命終時　盡除一切諸障礙　面見彼佛阿彌陀　即得往生安樂剎
　　　我既往生彼國已　現前成就此大願　一切圓滿盡無餘　利樂一切眾生界
　　　彼佛眾會咸清淨　我時於勝蓮華生　親如來無量光　現前授我菩提記
　　　蒙彼如來授記已　化身無數百俱胝　智力廣大遍十方　普利一切眾生界】</經>
　　即所謂願我臨終無障礙，阿彌陀佛遠相迎。偈意悉如長行，不另釋。普賢行願
品功德，歸入阿彌陀佛極樂世界。良以於一真法界中，一即一切，一切即一也。
　　<經>【乃至虛空世界盡　眾生及業煩惱盡　如是一切無盡時　我願究竟恒無盡】</經>
　　明大願無盡。
　　<經>【十方所有無邊剎　莊嚴眾寶供如來　最勝安樂施天人　經一切剎微塵劫
　　　若人於此勝願王　一經於耳能生信　求勝菩提心渴仰　獲勝功德過於彼】</經>
　　十方所有無邊剎一偈，言上供養諸佛，下安樂天人。若人於此勝願王一偈，頌
十大願王殊勝功德。
　　<經>【即常遠離惡知識　永離一切諸惡道　速見如來無量光　具此普賢最勝願
　　　此人善得勝壽命　此人善來人中生　此人不久當成就　如彼普賢菩薩行
　　　往昔由無智慧力，所造極惡五無間　誦此普賢大願王　一念速疾皆銷滅
　　　族姓種類及容色　相好智慧咸圓滿　諸魔外道不能摧　堪為三界所應供】</經>
　　於四偈中，頌十大願王功德。經云有我者為惡知識，無我者為善知識。因為有
人我執，則生煩惱障，有法我執，則生所知障，煩惱障落分段生死，障於涅槃，所
知障落變易生死，障於菩提，故為惡知識。善知識者，空二我，斷二障，了二死，
能令眾生究竟佛道，永離一切惡道。
　　速見如來無量光者，速見阿彌陀佛也。見阿彌陀佛已，光壽無量，便能具足普
賢行願。
　　此人善得勝壽命一偈，得無量功德也。往昔由無智慧力一偈，言十大願王，功
能滅罪。此人得生勝族，相好智慧圓滿，能破外道，堪為應供。
　　<經>【速詣菩提大樹王　坐已降伏諸魔眾　成等正覺轉法輪　普利一切諸含識】</經>
　　得無上佛果。
　　<經>【若人於此普賢願　讀誦受持及演說　果報唯佛能證知　決定獲勝菩提道
　　　若人於誦普賢願　我說少分之善根　一念一切悉皆圓　成就眾生清淨願
　　　我此普賢殊勝行　無邊勝福皆迴向　普願沈溺諸眾生　速往無量光佛剎】</經>
　　重顯願王功德。十大願王功德無量，縱說少分善根，於一念頃，一切皆圓滿，
何況多時？最後迴向一切眾生，速往阿彌陀佛國土。
　　<經>【爾時普賢菩薩摩訶薩。於如來前。說此普賢廣大願王清淨偈已。善財童
　　　子。踊躍無量。一切菩薩皆大歡喜。如來讚言。善哉善哉。】</經>
　　爾時普賢菩薩說此偈已，善財童子及一切菩薩，皆大歡喜。如來讚言善哉。
　　<經>【爾時世尊。與諸聖者菩薩摩訶薩。演說如是不可思議解脫境界勝法門時
　　　。】</經>
　　經中均為諸大善知識所說，云何今謂世尊所說？因為佛乃華嚴會主，以總賅別
，故言世尊所說。
　　<經>【文殊師利菩薩而為上首。諸大菩薩。及所成熟。六千比丘。彌勒菩薩而
　　　為上首。賢劫一切諸大菩薩。無垢普賢菩薩而為上首。一生補處住灌頂
　　　位諸大菩薩。及餘十方種種世界。普來集會。一切剎海極微塵數諸菩薩
　　　摩訶薩眾。】</經>
　　我們現在這一劫，名賢善劫，過去劫名莊嚴劫，未來劫名星宿劫。賢善劫有千
佛出世。
　　比丘譯乞士、怖魔、破惡。
　　一生補處菩薩，一生補佛位也。灌頂位，灌頂受職作佛。
　　<經>【大智舍利弗。摩訶目犍連等。而為上首。諸大聲聞。】</經>
　　聲聞眾中，舍利弗智慧第一，目犍連神通第一，為諸聲聞上首。
　　<經>【并諸人天一切世主。天龍夜叉乾闥婆阿脩羅迦樓羅緊那羅摩羅伽人非
　　　人等一切大眾。聞佛所說。皆大歡喜。信受奉行。】</經>
　　及諸天龍八部，聞佛所說，皆大歡喜，信受奉行。
普賢行願品述義終
</檔>
