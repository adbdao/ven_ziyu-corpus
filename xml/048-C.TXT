<檔>
<篇>阿彌陀經鈔</篇>
<節>佛說阿彌陀經鈔</節>
　　　　<節>釋經文</節>
　　<經>【如是我聞。一時佛在舍衛國祇樹給孤獨園。與大比丘僧千二百五十人俱
　　　。皆是大阿羅漢。眾所知識。】</經>
　　此是證信序，佛法甚深，信為能入，故首標六事，成就證信。六事者，即信成
就、聞成就、時成就、主成就、處成就、眾成就。
　　佛取滅時，阿樓馱使阿難問佛四事。一、佛滅後以何為師？佛<答>答：</答>以戒為師
。二、依何而住？佛<答>答：</答>依四念處而住。三、惡性比丘云何共住？佛<答>答：</答>梵壇治之
。四、一切經首置何字？佛<答>答：</答>經首應置如是我聞一時佛在某處與某人說法。
　　如是二字，乃信順佛教之詞，表示信順佛教故曰如是。信為道源功德母，將入
佛法大海，首須起信，故曰如是。此是信成就。
　　我聞，阿難傳佛所說法，結集經時，迦葉語阿難言，佛所說法，汝無缺漏，一
字一句頌來！於是阿難言，如是我聞。此聞成就。
　　一時，佛說此阿彌陀經之時。此時成就。
　　佛，佛是說法主，非餘人所說。佛者，空二我，斷二障，了二死。此主成就。
　　在舍衛國衹樹給孤獨園。
　　舍衛本為城名，如金剛經云，佛入舍衛大城乞食。國名憍薩羅，為別於南方之
憍薩羅國，故以城為國名。舍衛譯為聞物，亦曰豐德，言此城物產豐富，而人有聞
德。佛世時，波斯匿王居此國。
　　波斯匿王太子，名衹陀，此云戰勝。給孤獨即須達多長者，以好卹孤老故，眾
稱給孤獨。給孤獨以金布地買園供佛，祗陀太子以樹隨喜，故曰祇樹給孤獨園。此
處成就。
　　與大比丘下，至無量諸天大眾俱，乃眾成就。
　　經中先列出家眾，次列菩薩，後列諸天。大者，此諸比丘德臘俱尊。又比丘眾
多，故言大也。比丘有三義，即乞士、怖魔、破惡。
　　如是比丘，有千二百五十人。三迦葉與弟子共一千人，舍利弗目乾連與弟子共
二百人，耶舍長者子朋黨共五十人。
　　皆大阿羅漢，阿羅漢有三義，一、應供，即乞士果，二、殺賊，即破惡果，三
、無生，即怖魔果。此諸阿羅漢，皆迥小向大者，故曰大阿羅漢。
　　眾所知識，眾人所知所識也。
　　<經>【長老舍利弗。摩訶目乾連。】</經>
　　長者，尊稱耆年知法有德之比丘。舍利翻為身，弗翻為子，故舍利弗翻身子。
又舍利弗係從母名，有云其母目如舍利鳥目，故名其子為舍利弗。聲聞弟子中，舍
利弗智慧第一。
　　摩訶目乾連，流通本作目犍連。摩訶譯大，即大目乾連。目乾連於聲聞弟子中
，神通第一。此二人同為外道，同從佛出家，同證阿羅漢，故合併介紹。
　　<經>【摩訶迦葉。】</經>
　　摩訶迦葉，即大迦葉。迦葉翻為飲光，聲聞弟子中，頭陀第一。
　　<經>【摩訶迦栴延。】</經>
　　流通本作迦旃延。聲聞弟子中，論議第一。
　　<經>【摩訶拘絺羅。】</經>
　　流通本作俱絺羅。翻為大膝，係舍利弗母舅，初為外道，名長爪梵志。聲聞弟
子中，答問第一。
　　<經>【離婆多。】</經>
　　星宿名，即室宿也，其母求室宿得子，故名離婆多。又離婆多者，翻假和合。
有云一人夜宿空舍，鬼持一死人來，後來一鬼欲奪，先鬼請人為證。彼人念實語亦
死，妄語亦死，乃實語先鬼持來。後鬼怒取其人臂食之，先鬼即取死人臂易之。如
是手足乃至頭盡為鬼食，先鬼逐一易之。彼人天曉至一伽藍，說如上事，問僧曰，
是身是我否？僧曰，身本四大五蘊假和合而無我。彼人即出家，證阿羅漢。（見大
智度論卷十二，然智論只是汎說，未出名字，不知是離婆多尊者否。）聲聞弟子中
，無倒亂第一。
　　<經>【周梨槃陀迦。】</經>
　　周梨槃陀迦，即周利槃陀伽。翻為繼道，亦曰路邊生。有一長者女，與奴私通
，逃至他國。後垂產子，即思歸家。行至中途，於路邊誕子，因名周梨槃陀迦。
　　繼道尊者，父母雙亡，兄先出家，尊者相繼出家。然性甚愚鈍，兄怒之曰，汝
不能持誦，性復懶惰，不如還俗。尊者即於衹洹門外號泣，佛知此人根將熟，喚歸
持掃帚與之曰，此物亦名除垢，汝應誦之。尊者誦掃忘帚，誦帚忘掃。因思此物亦
名除垢，除者應是清淨義，垢者應是身中結縛。如是思惟，忽然悟解，成阿羅漢，
聲聞弟子中，義持第一。
　　<經>【難陀。】</經>
　　難陀翻為喜，乃佛親弟，佛姨母所生，娶孫陀羅為妻。身形端正，短佛四指，
聲聞弟子中，儀容第一。
　　<經>【阿難陀。】</經>
　　翻為歡喜，是佛堂弟，斛飯王子，佛成道夜生。法華經授學無學人記品云，阿
難聞佛授記，即得聞持三昧，是佛傳法人，聲聞弟子中，多聞第一。
　　<經>【羅羅。】</經>
　　翻為覆障，為佛太子，耶輸陀羅所生。處母胎六年，故曰覆障。據五百弟子自
說本起經云，昔為國王，誤囚仙人六日，忘與飲食，以是因緣墮黑繩地獄六萬歲。
今最後生，以餘報故，處母胎六年。聲聞弟子中，密行第一。
　　<經>【憍梵波提。】</經>
　　尊者稱牛比丘，牛者牛也。尊者以惡業故，食後牛。佛恐人譏嫌，令
居忉利天受天供養。聲聞弟子中，受天供養第一。
　　<經>【賓頭盧頗羅墮。】</經>
　　尊者曾以神通取栴檀，佛呵責已，令久住世，與人作福田。現仍於南天竺摩
利支山，居住受請。聲聞弟子中，福田第一。
　　<經>【迦留陀夷。】</經>
　　迦留陀夷，身有黑光。夜晚乞食，孕婦以為是鬼，乃驚怖墮胎。佛因立禁戒，
不得夜行乞食。聲聞弟子中，教化第一。
　　<經>【摩訶劫賓那。】</經>
　　劫賓那此云房宿，以佛知其根熟，化作老比丘與其同房共宿，因而化導之，故
名房宿。聲聞弟子中，知星宿第一。
　　<經>【薄俱羅。】</經>
　　流通本作薄拘羅。此云善容，尊者好儀容也。五百弟子自說本起經云，施沙門
一呵梨勒，九十劫來不墮惡道。年八十出家，修道八十年，今一百六十歲，未曾
有病。聲聞弟子中，壽命第一。
　　<經>【阿樓馱。】</經>
　　亦翻阿那律陀，此云如意。是佛堂弟，甘露飯王子。昔曾以一食施辟支佛，五
十劫來天上人間受勝妙樂，所求如意。聲聞弟子中，天眼第一。
　　<經>【如是等諸大弟子。并諸菩薩摩訶薩。文殊師利法王子。阿逸多菩薩。乾
　　　陀訶提菩薩。常精進菩薩。與如是等諸大菩薩。】</經>
　　如是等諸大弟子，示尚有餘人。諸大弟子皆大阿羅漢，阿難時為初果，非大阿
羅漢，然係佛傳法人，故亦併稱。
　　次列菩薩，菩薩具稱為菩提薩埵，菩提譯覺，薩埵譯有情，故菩薩譯覺有情。
覺者上求佛道，有情者下化眾生，故上求下化為菩薩。上求佛道者智，下化眾生者
悲，故菩薩者悲智雙運。
　　摩訶薩譯為大，謂是等諸菩薩者，大菩薩也。大菩薩者地上菩薩也。
　　文殊師利譯妙吉祥，早已成佛，號龍種上尊王佛。示來娑婆，助釋迦牟尼佛化
世。放經世尊云，文殊是我本師，過去無數諸佛，皆文殊弟子……。法王子者，
從佛口宣法化生，紹隆佛種，故名法王子。
　　阿逸多菩薩，即彌勒菩薩。乾陀訶提菩薩，譯不休息。與常精進菩薩，與如是
等諸大菩薩，諸大菩薩者，即菩薩摩訶薩也。
　　<經>【及釋提桓因等。無量諸天大眾俱。】</經>
　　釋提桓因，即天帝釋，佛呼憍尸迦。彼昔世為婆羅門，名摩伽，姓憍尸迦。與
三十二友發心修迦葉佛塔，以是因緣，俱生忉利天。佛呼本姓，故言憍尸迦。尚有
餘天，故曰無量諸天大眾俱。
　　自上來與大比丘眾……至此，序眾成就竟。
　　<經>【爾時佛告長老舍利弗。從是西方過十萬億佛土。有世界名曰極樂。其土
　　　有佛號阿彌陀。今現在說法。】</經>
　　佛告大智舍利弗，先出西方依正之名。世界名極樂，佛名阿彌陀。
　　一須彌山為中心，九山八海為一小世界，一千小世界為一小千世界，一千小千
世界為一中千世界，一千中千世界為一大千世界。一大千世界是一佛所化，稱一佛
國土。從此娑婆世界西去，距十萬億佛土，有世界名曰極樂，亦譯為安樂。
　　法界無界，佛隨眾生心說西方也。又西方是日落處，佛令眾生標心一處，故說
西方。否則眾生心散亂難制，若非制心一處，難以入道。故說西方者，大方便也，
若論其實，即是一真法界。
　　其土有佛，號阿彌陀。佛有三身，法身報身化身。法身無生無滅，報身有生無
滅，化身有生有滅。是故法身無名，有名者報身化身。然由法生報，由報起化，故
報者報法身，化者化法身。彼佛號阿彌陀，約報化言也。
　　今現在說法，言是現在佛，正在說法度眾生，是故勸求往生。
　　<經>【舍利弗。彼土何故名為極樂。其國眾生無有眾苦。但受諸樂。故名極樂
　　　。】</經>
　　彼土何故名為極樂？先釋正報之樂，次釋依報之樂。正報者眾生，依報者國土
。
　　其國眾生，無有眾苦，但受諸樂。此土有三苦八苦，三苦者是苦苦、壞苦、行
苦。對苦緣為苦苦，對樂緣為無常壞苦，對不苦不樂緣，為念念遷流生死行苦。八
苦者，生老病死、愛別離、怨憎會、求不得、五陰盛等苦。此土眾生，安忍於眾苦
之中。縱有小樂，不過苦輕言樂。所以此土之樂，乃對苦言樂，不為極樂。其國眾
生，樂不對苦，故名極樂。
　　<經>【又舍利弗。極樂國土。七重欄楯七重羅網七重行樹。皆是四寶周匝圍繞
　　　。是故彼國名曰極樂。】</經>
　　次表依報之樂。七重欄楯，豎者為楯，橫者為欄，此即地界莊嚴，以界內外。
七重羅網，上有寶珠交絡之網，以嚴空界。七重行樹整齊莊嚴，眾寶所成。如無量
壽經云，七寶諸樹，金樹、銀樹、琉璃樹、玻璃樹、珊瑚樹、瑪瑙樹、硨磲之樹。
或二寶三寶乃至七寶，轉共合成……。皆是四寶周匝圍繞，四寶者金銀琉璃玻璃。
是故彼國名曰極樂。流通本作名為極樂。
　　<經>【又舍利弗。極樂國土有七寶池。八功德水充滿其中。池底純以金沙布地
　　　。四邊階道。金銀琉璃頗梨合成。上有樓閣。亦以金銀琉璃頗梨車渠赤
　　　珠馬瑙而嚴飾之。】</經>
　　七寶所成之池，曰七寶池。無量壽經卷上云，有諸浴池，或十由旬，或二十三
十乃至百千由旬。一由旬四十里，十由旬即四百里。若菩薩及聲聞入浴，欲水沒足
則沒足，欲至膝則至膝，欲水至腰則至腰，……欲令灌身自然灌身，調和冷暖自然
隨意。
　　八功德水者，一澄清，二清冷，三甘美，四輕軟，五潤澤，六安和，七除飢渴
，八長養諸根。
　　池底金沙布地，四邊階道，以金銀琉璃頗梨（玻璃）四寶合成。上有樓閣，亦
以金銀等七寶而嚴飾之。
　　<經>【池中蓮花大如車輪。青色青光。黃色黃光。赤色赤光。白色白光微妙香
　　　潔。舍利弗。極樂國土成就如是功德莊嚴。】</經>
　　蓮花大如車輪者，言輪王之輪寶也，輪寶大四十里。西方蓮花大四十里，此猶
小者；若依觀經，蓮華大十二由旬；若依大寶積經無量壽如來會云，彼蓮花量，或
半由旬，或一、二、三、四，乃至百千由旬。
　　青色青光，名優羅花。黃色黃光，名拘勿頭花。赤色赤光，名頭摩花。白
色白光，名芬陀利花。種種蓮花，微妙香潔。舍利弗！極樂國土，成就如是功德莊
嚴。
　　<經>【又舍利弗。彼佛國土常作天樂。黃金為地。晝夜六時天雨曼陀羅華。其
　　　國眾生常以清旦各以衣盛眾妙華。供養他方十萬億佛。即以食時還到
　　　本國。飯食經行。舍利弗。極樂國土成就如是功德莊嚴。】</經>
　　彼佛國土，空中天樂不鼓自鳴，地上黃金為地。日三時，初日分中日分後日分
，夜三時，初夜分中夜分後夜分，晝夜六時天雨（應為雨天）曼陀羅華。曼陀羅華
，譯為如意花。彼國無有昏夜，言晝夜者，隨順此土而言也。
　　其國（土）眾生，常以清旦，各以衣盛眾妙花。衣者，衣前襟也。供養他
方十萬億佛。此土距西方，十萬億佛土，眾生往生西方後，還可供養釋迦彌勒也。
　　即以食時，還到本國飯食經行。依無量壽經卷上曰，若欲食時，七寶缽器自然
在前。百味飲食，自然盈滿。雖有此食，實無食者，見色聞香，意以為食，自然飽
足，身心柔軟，無所味著。
　　經行者，往返直進，非旋繞也。舍利弗！極樂國土，成就如是功德莊嚴。
　　<經>【復次舍利弗。彼國常有種種奇妙雜色之鳥。白鵠孔雀鸚鵡舍利迦陵頻伽
　　　共命之鳥。是諸眾鳥。晝夜六時出和雅音。】</經>
　　舍利有云鶖鷺，有云春鶯。迦陵頻伽，此無正名，號好音鳥。此鳥子雖未出殼
，其音已勝眾鳥。共命之鳥，相傳一身兩頭。白鵠即白鶴也。
　　晝夜六時，出和雅音。說明極樂國土，時無暗夜，人無昏眠，故六時出音。隨
順此土，說有晝夜。
　　<經>【其音演暢五根五力七菩提分八聖道分如是等法。其土眾生聞是音已。皆
　　　悉念佛念法念僧。】</經>
　　其音演暢，無非法音。文中略說三十七助道品，三十七助道品者：四念處（觀
身不淨、觀受是苦、觀心無常、觀法無我）；四正勤（未生善令生、已生善令增、
未生惡令不生、已生惡令斷）；四如意足（欲如意足、進如意足、心加意足、觀如
意足）；五根（信根、精進根、念根、定根、慧根）；五力（信力、進力、念力、
定力、慧力）；七菩提分，亦名七覺支（擇法覺支、進覺支、喜覺支、除覺支、捨
覺支、定覺支、念覺支）；八聖道分，亦名八正道分（正見、正思惟、正語、正業
、正命、正精進、正念、正定）。合為三十七助道品。
　　文中將念處正勤如意足三科，略而不說，因為極樂國土常樂我淨，故不說四念
處。極樂國土，蓮花化生，且無不淨，故不說念身不淨。彼國無有諸苦，故不說念
受是苦。彼國無有無常，故不說念心無常。彼國眾生於法自在，故不說念法無我。
彼國眾生眾善具足，無微塵許惡，故不說四正勤。彼國眾生，報得神通，故不說四
如意足。
　　鳥音演暢五根，彼國眾生，信佛信法信僧曰信根。修念佛正行曰進根。念佛念
法念僧曰念根。攝心不亂曰定根。一心念三寶，不為餘法所亂曰慧根。
　　信根增長，能破疑惑，名信力。進根增長，能破懈怠名進力。念根增長，能破
邪念名念力。定根增長，能破散念名定力。慧根增長，能發中道慧名慧力。
　　智慧簡別諸法，不謬取非佛法，名擇法覺支。精進於念佛念法念僧，名進覺支
。心念三寶，得法喜名喜覺支。念佛時除諸煩惱，名除覺支。一心念佛，捨諸邪念
，名捨覺支。一心住於念佛念法念僧，名定覺支。定慧等持，心沉沒時，則起觀照
，用擇法、精進、喜三覺支。心浮動時，則修止，用除、捨、定三覺支，如是止觀
雙運，名念覺支。
　　修念佛三昧，趣見無生忍名正見。思惟念佛三昧，入無生忍，名正思惟。口讚
彌陀，無口四過，名正語。身業清淨，無一切邪業，名正業。三業清淨，無諸邪命
，名正命。以念佛功德，趣無生忍，名正精進。一心念佛念法念僧，名正念。得念
佛三昧，名正定。
　　是故其土眾生，聞是五根五力七覺八正音已，皆悉念佛念法念僧。念佛功德不
可思議，觀經云，執持阿彌陀佛名號，念念中滅八十億劫生死之罪。
　　<經>【舍利弗。汝勿謂此鳥實是罪報所生。所以者何。彼佛國土無三惡趣。舍
　　　利弗。其佛國土尚無三惡道之名。何況有實。是諸眾鳥。皆是阿彌陀佛
　　　。欲令法音宣流變化所作。】</經>
　　舍利弗！汝勿謂此鳥實是罪報所生。鳥是畜生道，故是罪報所生，然此鳥非罪
報所生。四十八願第一第二兩願即云「設我得佛，國有地獄餓鬼畜生者，不取正覺
」「設我得佛，國中天人壽終之後，復更三惡道者，不取正覺。」故彼佛國土，無
三惡趣（道）。其國尚無三惡道之名（流通本無「三」字），何況有實？此諸眾鳥
，皆是阿彌陀佛，欲令法音宣流，變化所作。
　　<問>問：</問>阿彌陀佛，不作化佛，為何化作諸鳥？<答>答：</答>為隨眾生意樂故，是諸眾鳥，
皆眾生所樂見，若出法音，故易信受。若作化佛說法，不為稀奇，恐眾生忽而不信
，故作化鳥令法音宣流。
　　<經>【舍利弗。彼佛國土。微風吹動諸寶行樹及寶羅網出微妙音。譬如百千種
　　　樂同時俱作。聞是音者皆自然生念佛念法念僧之心。舍利弗。其佛國土
　　　成就如是功德莊嚴。】</經>
　　彼佛國土，有情無情皆宣法音，此皆阿彌陀佛神力所作。極樂國土，微風吹動
所出音樂，勝過娑婆音樂，不可稱計。無量壽經卷上云，世間帝王有百千音樂，自
轉輪聖王，乃至第六天上，展轉相勝千萬億倍，第六天上萬種樂音，不如極樂國土
一種音聲千億倍。
　　世間帝王百千音樂，不及轉輪聖王一種音樂。輪王百千種樂，不及四王天一種
音樂。四王天百千種樂，不及忉利天一種音樂。忉利天百千種樂，不及夜摩天一種
音樂。夜摩天百千種樂，不及兜率天一種音樂。兜率天百千種樂，不及化樂天一種
音樂。化樂天百千種樂，不及他化自在天一種音樂。第六天萬種樂音，不及極樂國
土風吹七寶樹一種音聲千億倍。
　　聞是音者，皆自然生（自然皆生）念佛念法念僧之心。其國成就如是功德莊嚴
。
　　<經>【舍利弗。於汝意云何。彼佛何故號阿彌陀。舍利弗。彼佛光明無量。照
　　　十方國無所障礙。是故號為阿彌陀。】</經>
　　玆釋阿彌陀，彼佛光明無量，照十方國，故名阿彌陀。無量壽經卷上云，彼佛
威神光明，最尊第一，諸佛光明，所不能及。或照百佛世界，或千佛世界，取要言
之，乃照東方恒沙佛剎。南西北方四維上下，亦復加是。或有佛光照於七尺，或一
由旬，二三四五由旬，如是轉倍，乃至照一佛剎……。
　　諸佛同一法身，何故光照不同？因為諸佛隨緣示現，願各不同，故光照有別。
彌陀願王，願滿十方，故光照無量也。
　　<經>【又舍利弗。彼佛壽命。及其人民無量無邊阿僧祇劫。故名阿彌陀】</經>
　　彼佛壽命無量，無量壽經卷上云，彼佛壽命長久，不可稱計，假使十方無量眾
生，皆成就聲聞緣覺，竭其智力，於百千萬劫，悉共推算，不能窮盡。
　　阿僧祇譯為無央數。彼佛壽命無量阿僧祇劫尚可，何故其國人民壽命亦無量阿
僧祇劫？此皆佛力加被，故能如此也。
　　一心生萬法，萬法歸一心。一心寂而常照，照者橫遍十方，故彼佛光無量。一
心照而常寂，寂者豎窮三際，無生無滅，故彼佛壽無量。以常寂故能常照，以常照
故能常寂，如是常寂而照，常照而寂，體無極而德周遍，故號阿彌陀佛。
　　或有人問，彼佛壽命無量，成佛至今，已若干劫？下文即明成佛劫數。
　　<經>【舍利弗。阿彌陀佛成佛以來於今十劫。】</經>
　　佛告舍利弗，彼佛成佛以來，於今十劫。
　　<經>【又舍利弗。彼佛有無量無邊聲聞弟子。皆阿羅漢。非是算數之所能知。
　　　諸菩薩亦復如是。舍利弗。彼佛國土成就如是功德莊嚴。】</經>
　　彼佛國土聲聞弟子，皆迴小向大之人，他方定性聲聞，不得往生。皆阿羅漢，
生彼國已，見佛聞法，即斷見思，雖是菩薩，仍稱阿羅漢。其數甚多，非是算數所
能知。諸菩薩（眾），亦復如是。彼國成就如是功德莊嚴。
　　<經>【又舍利弗。極樂國土眾生生者皆是阿鞞跋致。其中多有一生補處。其數
　　　甚多。非是算數所能知之。但可以無量無邊阿僧祇劫說。】</經>
　　阿鞞跋致譯為無退轉，無退轉有三，一、位不退，即證初果，不退墮凡夫。二
、行不退，即菩薩行，不退墮二乘，恒度眾生。三、念不退，分證佛果，入佛智海
，位在初地以上。眾生生到極樂，仗佛力故，即得三不退。
　　初地菩薩，初證無生法忍，蒙佛授記，分證成佛，例加釋迦牟尼佛，蒙然燈佛
授記，即登不退。不過初至七地，為有功用道，若不加功用行，進位則慢，故假名
有退。八地以上，無功用道，任運而進，故登第八不動地，方名阿鞞跋致。經文曰
多有一生補處，一生補處是等覺位。眾生往生極樂，仗佛力故，與諸上善人俱會一
處。上善人者，補處菩薩也。是以善導大師云，生到彼國，即與八地同等。
　　其數甚多，非是算數所能知之，但可以無量無邊阿僧祇說。
　　<經>【舍利弗。眾生聞者。應當發願願生彼國。所以者何。得與如是諸上善人
　　　俱會一處。】</經>
　　淨土往生資糧信願行，往生與否，視信願有無，往生品位高下，視持名功夫深
淺。上來勸起信已，今勸發願求生淨土。眾生聞者起信已，應當發願，願生彼國。
以生彼國，即位登不退，多有一生補處菩薩。一生補處，即諸上善人。俱會一處，
表凡聖同居土、方便有餘土、實報莊嚴土、常寂光土四土圓融。此皆彌陀願力所致
，餘佛淨土，所不及也。
　　<經>【舍利弗。不可以少善根福德因緣得生彼國。舍利弗。若有善男子善女人
　　　。聞說阿彌陀佛。執持名號。若一日。若二日。若三日。若四日。若五
　　　日。若六日。若七日。一心不亂。其人臨命終時。阿彌陀佛與諸聖眾。
　　　現在其前。是人終時心不顛倒。即得往生阿彌陀佛極樂國土。】</經>
　　既發願已，以行成願，願始不虛，故次言行。
　　不可以少善根福德因緣得生彼國，有人謂欲生彼國，須廣修眾善。此人未善閱
經，經文自不可以少善根福德因緣得生彼國，至即得往生阿彌陀佛極樂國土，其意
方圓滿。若斷章取義，即乖佛旨。
　　修任何法門，均須眾善奉行，然餘善固佳，卻非往生正因。若修餘善即得往生
，則何勞持名念佛也。當知持念佛名，一心不亂，方是往生正因。因為持念佛名一
心不亂，自然諸惡不作眾善奉行，故是多善根福德因緣。
　　般舟三昧經，阿彌陀佛告菩薩言，欲生我國，持念我名。無量壽經云，設我得
佛，十方眾生，至心信樂，欲生我國，乃至十念，若不生者，不取正覺。觀經云，
下品下生者，臨命終時，遇善知識，教稱南無阿彌陀佛，令聲不絕，十念即得往生
。彼人爾畤，不遑廣修眾善，而能往生者，當知持念佛名，乃多善根福德因緣也。
　　故今此經復云，不可以少善根福德因緣得生彼國，若人持念佛名，一心不亂，
臨命終時，「即得往生阿彌陀佛極樂國土」。是知持佛名號，一心不亂，是往生正
因。
　　彌陀要解，開事持理持。事持者，信有西方阿彌陀佛，而未達是心作佛是心是
佛，但以決志願求往生。理持者，信西方阿彌陀佛，是我心具是我心造。即以自心
所具所造洪名為繫心之境，令不暫忘……不論事持理持，持至伏除煩惱，乃至見思
先盡，皆事一心，往生同居、方便二土。不論事持理持，持至心開見本性佛，皆理
一心，往生實報、寂光二土。
　　要解此論，誠至理名言也。
　　<經>【舍利弗。我見是利故說此言。若有眾生聞是說者。應當發願生彼國土。】</經>
　　淨土法門，執持名號，即得橫超三界往生彼國，其行易也。往生即證不退，其
證深也。如此行易證深，是為大利。佛見是利，故勸往生。示信願行無上法門，聞
者生信，信者發願，持名求生彼國。
　　末法眾生，業障深重，復乏良導，欲求出離，難上加難。佛以大悲心，說此法
門，普願大眾，真信切願念彌陀。
　　<經>【舍利弗。如我今者讚歎阿彌陀佛不可思議功德。東方亦有阿鞞佛。須
　　　彌相佛。大須彌佛。須彌光佛。妙音佛。如是等恒河沙數諸佛。各於其
　　　國出廣長舌相。遍覆三千大千世界說誠實言。汝等眾生當信是稱讚不可
　　　思議功德一切諸佛所護念經。】</經>
　　六方諸佛，同申作證。今舉六方，實則十方，乃譯者依此土習慣從略耳。此土
慣言上下四方，謂之六合，天竺加四維謂之十方。
　　如我今者，讚歎阿彌陀佛不可思議功德（流通本於功德下有「之利」二字）。
彌陀四十八願，即不可思議功德也。六方諸佛，亦同申證信。
　　阿鞞譯為不動。如是等恒河沙數諸佛，各於其國出廣長舌相，遍覆三千大千
世界。世人三生不妄語，舌可至鼻頭。佛示現藏教佛，三大阿僧祇劫不妄語，舌能
覆髮際。今為證信大乘淨土法門，故諸佛現廣長舌相，遍覆三千大千世界。
　　諸佛皆出誠實言，勸眾生信是阿彌陀佛不可思議功德，一切諸佛所謢念之阿彌
陀經。一切諸佛所謢念經，後文當有解釋。
　　<經>【舍利弗。南方世界有日月燈佛。名聞光佛。大焰肩佛。須彌燈佛。無量
　　　精進佛。如是等恒河沙數諸佛。各於其國出廣長舌相。遍覆三千大千世
　　　界說誠實言。汝等眾生當信是稱讚不可思議功德一切諸佛所護念經。】</經>
　　南方諸佛，同申勸信。
　　<經>【舍利弗。西方世界有無量壽佛。無量相佛。無量幢佛。大光佛。大明佛
　　　。寶相佛。淨光佛。如是等恒河沙數諸佛。各於其國出廣長舌相。遍覆
　　　三千大千世界說誠實言。汝等眾生。當信是稱讚不可思議功德一切諸佛
　　　所護念經。】</經>
　　西方諸佛，同申勸信。無量壽佛，係與阿彌陀佛同名者。
　　<經>【舍利弗。北方世界有焰肩佛。最勝音佛。難沮佛。日生佛。網明佛。如
　　　是等恒河沙數諸佛。各於其國出廣長舌相遍覆三千大千世界說誠實言。
　　　汝等眾生。當信是稱讚不可思議功德一切諸佛所護念經。】</經>
　　北方諸佛，同申勸信。
　　<經>【舍利弗。下方世界有師子佛。名聞佛。名光佛。達摩佛。法幢佛。持法
　　　佛。如是等恒河沙數諸佛。各於其國出廣長舌相。遍覆三千大千世界說
　　　誠實言。汝等眾生。當信是稱讚不可思議功德一切諸佛所護念經。】</經>
　　下方諸佛，同申勸信。
　　<經>【舍利弗。上方世界有梵音佛。宿王佛。香上佛。香光佛。大焰肩佛。雜
　　　色寶華嚴身佛。娑羅樹王佛。寶華德佛。見一切義佛。如須彌山佛。如
　　　是等恒河沙數諸佛。各於其國。出廣長舌相。遍覆三千大千世界說誠實
　　　言。汝等眾生。當信是稱讚不可思議功德一切諸佛所護念經。】</經>
　　上方諸佛，同申勸信。
　　<經>【舍利弗。於汝意云何。何故名為一切諸佛所護念經。舍利弗。若有善男
　　　子善女人。聞是經受持者。及聞諸佛名者。是諸善男子善女人。皆為一
　　　切諸佛共所護念。皆得不退轉於阿耨多羅三藐三菩提。是故舍利弗。汝
　　　等皆當信受我語及諸佛所說。】</經>
　　此釋一切諸佛所謢念經。若人聞是經受持，即信願持名，一心不亂也。及聞諸
佛名者，聞其名信其誠實言也。若善男子善女人，執持名號一心不亂，及信諸佛作
證之誠實言，便蒙一切諸佛共所謢念。流通本為一切諸佛「之」所謢念。諸佛謢念
者，既作誠實言而勸信之，故謢念聞經受持者，不退轉於阿耨多羅三藐三菩提。阿
耨多羅三藐三菩提，譯無上正等正覺。
　　是故舍利弗！汝等皆當信受我語是實，及諸佛所說不虛。世尊及六方諸佛勸信
，作證之言也。因為此經，係釋迦所說，六方諸佛所證也。
　　<經>【舍利弗。若有人已發願。今發願。當發願。欲生阿彌陀佛國者。是諸人
　　　等。皆得不退轉於阿耨多羅三藐三菩提。於彼國土若已生。若今生。若
　　　當生。是故舍利弗。諸善男子善女人。若有信者。應當發願生彼國土。】</經>
　　已發願是於過去已發願，今發願是於現在今發願，當發願是於未來當發願，欲
生阿彌陀佛國者，皆得不退轉於無上菩提。以眾生發願求生，彌陀大願接引，諸佛
有願謢念，故皆得不退轉於無上菩提。
　　於彼國土，於過去已發願者已生，於現在今發願者今生，於未來當發願者亦必
當生。是故若有至誠信者，便應至誠發願，持名念佛求生彼國。往生大願，至為重
要。信者導其願也，行者成其願也。如果有信無願，則與不信等。如果無願，必不
能持名念佛。故如欲往生彼國者，應以求生大願為自主張。
　　<經>【舍利弗。如我今者稱讚諸佛不可思議功德。彼諸佛等。亦稱說我不可思
　　　議功德。】</經>
　　如我今者稱讚阿彌陀佛及六方諸佛不可思議功德，彼諸佛等，亦稱說（讚）我
不可思議功德。
　　<經>【而作是言。釋迦牟尼佛能為甚難希有之事。能於娑婆國土五濁惡世。劫
　　　濁。見濁。煩惱濁。眾生濁。命濁中。得阿耨多羅三藐三菩提。為諸眾
　　　生。說是一切世間難信之法。】</經>
　　我讚歎阿彌陀佛普度眾生功德，及諸佛出廣長舌相，遍覆三千大千世界說誠實
言之功德，固然難得。而我於娑婆世界五濁惡世得無上菩提，對此剛強難調眾生，
說此阿彌陀經一切世間難信之法，尤其為難。
　　婆婆國土，譯為堪忍世界，以此土眾生，安忍於三毒諸煩惱，故名為忍土。
　　五濁惡世：一、劫濁，由見、煩惱、眾生、命等四濁，構成劫濁。劫者時也，
劫濁之時，飢饉疾病刀兵三災相繼而起。二、見濁，末世眾生，身見、邊見、邪見
、戒取見、見取見熾盛。三、煩惱濁，末世眾生，貪、瞋、癡、慢、疑煩惱甚重。
四、眾生濁，由見濁煩惱濁而受果報，色心俱劣，名眾生濁。五、命濁，由於色心
羸劣，摧年促壽，故名命濁。彼諸佛等，讚歎我於五濁惡世得無上菩提，為諸眾生
，說此一切世間難信之法，實為甚難。
　　<經>【舍利弗當知。我於五濁惡世。行此難事。得阿耨多羅三藐三菩提。為一
　　　切世間。說此難信之法。是為甚難。】</經>
　　舍利弗！當知我於五濁惡世得無上菩提，為剛強難調不信佛語之眾生，說此難
信之法，是為甚難。
　　一切世間，即下文所說，天人及八部龍神世間也。
　　<經>【佛說此經已。舍利弗及諸比丘。一切世間天人阿修羅等。聞佛所說歡喜
　　　信受。作禮而去。】</經>
　　一切世間天人阿修羅等，即略說天、人及八部龍神也。聞佛所說，歡喜信受，
作禮而去。
佛說阿彌陀經鈔終
</檔>
